isiXhosa

Okusisiseko Okutshiwo
nguMgaqo-siseko
weRiphablikhi yoMzantsi-Afrika,
1996, Wenziwe lula usenzelwa
abafundi

Department of Justice and Constitutional Development
Tel: 012 315 1111
Private Bag X81, Pretoria, 0001
constitutionalrights@justice.gov.za
www.justice.gov.za

INTSHAYELELO, OKUSISISEKO OKUTSHIWOYO NOMQULU
WAMALUNGELO
“Ulwimi lwesiNgesi owaqala ukubhalwa ngalo lo Mgaqo-siseko, lulo oluvunyiweyo”

isiXhosa

Okusisiseko Okutshiwo
nguMgaqo-siseko
weRiphablikhi yoMzantsi-Afrika,
1996, Wenziwe lula usenzelwa abafundi
Intshayelelo, Okusisiseko Okutshiwoyo noMqulu
wamaLungelo

INTSHAYELELO

YINTONI UMGAQO-SISEKO?
UMgaqo-siseko yimigaqo esisiseko emalilawulwe ngayo ilizwe.
Uxela indlela alungelelaniswe ngayo onke amacandelo karhulumente
kwaye uqulethe imigaqo mayela nokuba gunya lini elisetyenziswayo,
lisetyenziswa ngubani, lisetyenziswa phezu kukabani ekulawulweni
kwelizwe.
UMgaqo-siseko ungathathwa ngokuthi uluhlobo
oluthile lwesivumelwano esiphakathi kwabo baselulawulweni nabo
balawulwayo. Uxela amalungelo nemisebenzi yabemi, namacebo
okubabek’ elisweni abo baselulawulweni.
UMgaqo-siseko
weRiphablikhi
yoMzantsi-Afrika
ungumthetho
owongamileyo welizwe lethu.
Usisiseko esingumthetho sobukho
beRiphablikhi, uxela amalungelo nemisebenzi yabemi, uze uxele ubume
bukaRhulumente. Uye wabizwa ngokuba “usisiqinisekiso sokuzalwa”
soMzantsi-Afrika okhululekileyo wentando yesininzi.

i

UMgaqo-siseko wethu ungowona mthetho ubalulekileyo – okanye
owongamileyo – welizwe; akukho wumbi ovumelekileyo ukuba
uphikisane nawo; engavumelekanga norhulumente ukuba enze into
engqubana nawo. Kwilizwe lentando yesininzi yoMgaqo-siseko
njengelethu, uMgaqo-siseko wongamile ngaphezu kwePalamente
kwaye ungumthetho evavanywa ngayo yonke eminye imithetho
ukuba ibhadlile na. Usebenza kuwo onke amacandelo karhulumente.
INkundla yoMgaqo-siseko yeyona nkundla iphakamileyo yoMzantsiAfrika kwiimbambano ezimayela noMgaqo-siseko kwaye iliqumrhu
elizwi lalo lingenakuphikiswa ekuchazweni kwentsingiselo yoMgaqosiseko.
Umzekelo, uMgaqo-siseko woMzantsi-Afrika uchaza indlela abunjwa
ngayo urhulumente, indlela anyulwa ngayo, nendlela asebenza ngayo.
Uchaza amagunya karhulumente – kwakunye nemida yala magunya –
uze ugxininise amalungelo abantu. Ukwachaza indlela urhulumente aza
kuphendula ngayo kubantu abamnyulileyo.
UMgaqo-siseko usisiseko sobomi
okungaphezu
kokuchaza
izinto
kukarhulumente.
UMgaqo-siseko
neminqweno yesizwe.

baseluntwini, kodwa wenza
ezibalulekileyo
zokusebenza
wethu ubonisa amathemba

UKUBALULEKA KWENTSHAYELELO, ISAHLUKO 1
(OKUSISISEKO OKUTSHIWOYO) NESAHLUKO 2 (UMQULU
WAMALUNGELO) SOMGAQO-SISEKO
ImiGaqo-siseko yamazwe amaninzi isukela kwiimeko ezithile.
UMzantsi-Afrika uye wathubeleza kutshintsho olukhulu ukusuka
kulawulo lwengcinezelo localulo (nkqubo eyayikho ngenxa
yokongama kwePalamente) ukuya kwintando yesininzi yoMgaqosiseko ezinkqamangele ekwakhiweni koluntu oluphila ngemigaqo
yentando yesininzi, ubulungisa namalungelo oluntu asisiseko.
UMgaqo-siseko wethu ubonisa imbali yethu eyahlukileyo kwezinye
iimbali nokunxanelwa kwethu inkululeko nentando yesininzi. Ngenxa
yembali esisuka kuyo yoMzantsi-Afrika, akumangalisi ukuba mawube
ii

uMgaqo-siseko wethu usoloko ugxininisa imfuneko yokwakha uluntu
“olukhululekileyo lwentando yesininzi” olunesidima, ubulungisa
nokulingana.
INtshayelelo yinkcazelo emfutshane esekuqaleni exela injongo
esisikhokelo nemigaqo yoMgaqo-siseko. ISahluko 1 siqulethe imigaqo
engundoqo yoMgaqo-siseko kwaye, ngenxa yokuba ibaluleke kunene,
kunzima ukuyitshintsha.
ISiqendu 1 sinokwenziwa utshintsho kuphela nguMthetho Oyilwayo
ophunyezwe yiNdlu yoWiso-Mthetho oxhaswa ziivoti ezingekho
ngaphantsi kwama-75 ekhulwini zamalungu ayo naziivoti zamaphondo
angekho ngaphantsi kwesithandathu kwiBhunga laMaphondo
leZwelonke.
ImiGaqo-siseko
nokulandelwa
kwenkqubo
yoMgaqo-siseko
ziyahambisana namalungelo oluntu.
Amalungelo adla ngokuba
kwinxalenye eyodwa yoMgaqo-siseko ebizwa ngokuba nguMqulu
wamaLungelo. UMqulu wamaLungelo woMzantsi-Afrika ukwiSahluko 2
soMgaqo-siseko ka-1996. Yile nxalenye yoMgaqo-siseko ethe yatsala
umdla omkhulu – kwaye yaba nento eyenzayo kanobom kubantu
baseMzantsi-Afrika – kwiminyaka embalwa edlulileyo. Le nxalenye ithetha
ngamalungelo okulingana, elokuba nesidima sokuba ngumntu, elobomi
nelokuba neemfihlo zakho, nelokunqula ngokukhululeka, nelokuthetha,
ukubalula nje ambalwa. Ikwafikelela nakwimibandela yasemsebenzini,
yabantwana, yemfundo neyenkqubo yomthetho.
UMqulu wamaLungelo uyingxonde yentando yesininzi eMzantsiAfrika. Womeleza imigaqo yentando yesininzi yesidima sokuba
ngumntu, ukulingana nenkululeko.
UMqulu wamaLungelo
okwiSahluko 2 soMgaqo-siseko unamalungelo oluntu abalulekileyo
anjongo yawo ikukuchaza amalungelo abanawo abantu nendlela
asebenza ngayo uze uxele ukuba aba nomda xa kutheni.
ISahluko 2 sinokwenziwa utshintsho kuphela nguMthetho Oyilwayo
ophunyezwe yiNdlu yoWiso-Mthetho ngeevoti ezisisibini kwisithathu
ubuncinane zamalungu ayo, naziivoti zamaphondo amathandathu
ubuncinane kwiBhunga laMaphondo leZwelonke.
iii

OKUQULETHWEYO

OKUQULETHWEYO
INTSHAYELELO 							1
ISAHLUKO 1								2
Okusisiseko
ISAHLUKO 2 							5
UMqulu wamaLungelo
AMAZIKO EKUNOKUYIWA KUWO MAYELA			
NAMALUNGELO AKHO

29

“Ulwimi lwesiNgesi owaqala ukubhalwa ngalo lo Mgaqo-siseko, lulo oluvunyiweyo”

INtshayelelo

INTSHAYELELO
Thina, bantu baseMzantsi-Afrika,
Siyaziqonda iintswela-bulungisa zexesha elidlulileyo;
Sibothulel’ umnqwazi abo baye bev’ ubunzima ukuze kubekho ubulungisa
nenkululeko elizweni lethu;
Siyabahlonela abo baye basebenzela ukwakha nokuphucula ilizwe lethu;
kwaye
Sikholelwa kwelokuba uMzantsi-Afrika ngowabo bonke abahlala kuwo,
bemanyene nangona bengafani.
Ngoko ke, ngabameli bethu abanyulwe ngokukhululekileyo, samkela lo
Mgaqo-siseko njengomthetho owongamileyo weRiphablikhi ukuze Kungcibeke imisantsa yexesha elidlulileyo, kwakheke noluntu
lwentando yesininzi, ubulungisa basentlalweni namalungelo oluntu
asisiseko;
Kwandlalwe iziseko zoluntu lwentando yesininzi nolukhululekileyo
apho urhulumente engowentando yabantu kwaye ummi ngamnye
ekhuselwe ngumthetho ngokulinganayo nabanye;
Kuphuculwe umgangatho wobomi wabo bonke abemi, kukhululwe
nomntu ngamnye afikelele kwelona nqanaba anokufikelela kulo
lobuchule bakhe; kananjalo
Kwakhiwe uMzantsi-Afrika omanyeneyo wentando yesininzi
okwaziyo ukuthabatha indawo yawo onelungelo layo njengelizwe
elizimeleyo kusapho phakathi kwamanye amazwe.
Ngamana uThixo angabakhusela abantu bakowethu.
Nkosi sikelel’ iAfrika. Morena boloka setjhaba sa heso.
God seën Suid-Afrika. God bless South Africa.
Mudzimu fhatutshedza Afurika. Hosi katekisa Afrika.

1

ISAHLUKO 1: OKUZIZISEKO

ISAHLUKO 1
OKUZIZISEKO
IRiphablikhi yoMzantsi-Afrika
1. IRiphablikhi yoMzantsi-Afrika ililizwe elinye, elizimeleyo, lentando
yesininzi elisekelwe koku kulandelayo:
(a) isidima sokuba ngumntu, ukufikelela ekulinganeni kwabantu
bonke nokukhuthazwa kwamalungelo oluntu neenkululeko
omalube nazo;
(b) ukungacaluli ngokobuhlanga nangokobuni;
(c) ukongama koMgaqo-siseko nokulawula komthetho;
(d) ilungelo lokuvota kwabo bonke abantu abadala, umqulu
wabavoti omnye wezwelonke, unyulo olubakho rhoqo
nenkqubo yamaqela amaninzi opolitiko yorhulumente
wesininzi, ukuqinisekisa uxanduva lokuphendula, ukusabela
nokusebenzela elubala.
Ukongama koMgaqo-siseko
2. Lo Mgaqo-siseko ungumthetho owongamileyo weRiphablikhi;
umthetho okanye ukwenza okungavisisaniyo nawo kuphuthile
kwaye iimbopheleleko ezifunwa nguwo mazifezekiswe.
Ubumi
3. (1) Wonke umntu waseMzantsi-Afrika ungummi.
(2) Bonke abemi–
(a) banamalungelo
ngokulinganayo
okuxhamla
kumalungelo, kwiinyhweba neenzuzo zokuba ngummi;
kwaye
(b) banoxanduva ngokulinganayo lokufeza iimbopheleleko
noxanduva lokuba ngummi.
(3) Imithetho yepalamente yezwelonke mayithethe ngokuzuzwa
kobumi, ngokulahlekelwa bubo nangokubuyiselwa kwabo.

2

ISAHLUKO 1: OKUZIZISEKO

Umhobe Wesizwe
4. NguMongameli
owenza
isigqibo
ngomhobe
weRiphablikhi ngokwenza isihlokomiso.

wesizwe

Iflegi yelizwe
5.
Iflegi yelizwe yeRiphablikhi ingumbala omnyama, nagolide,
naluhlaza, namhlophe, nabomvu, naluhlaza okwesibhakabhaka,
njengoko ichazwe kwaye yazotywa kwiSihlomelo 1.
Iilwimi
6. (1)

Iilwimi zaseburhulumenteni zeRiphablikhi siSepedi,
neSesotho, neSetswana, neSiswati, nesiVenda, nesiTsonga,
nesiBhulu, nesiNgesi, nesiNdebele, nesiXhosa, nesiZulu.
(2) Ngokuqonda imeko yeelwimi zomthonyama zabantu
bakowethu nembali yazo yokuncitshiswa kokusetyenziswa
kwazo,
urhulumente
makathabathe
amanyathelo
asebenzisekayo naqinisekileyo okuphakamisa umgangatho
wezi lwimi aze akhuthaze ukusetyenziswa kwazo.
(3) (a) Urhulumente wezwelonke noorhulumente bamaphondo
banokusebenzisa naziphi na iilwimi zaseburhulumenteni,
bezisebenzisela imisebenzi yoburhulumente, becingela
ukusetyenziswa kwazo, ukusebenziseka kwazo, indleko
yokuzisebenzisa, iimeko zengingqi neemfuno zoluntu
noko kukhethwa luluntu lulonke okanye kwiphondo
elo; kodwa yena urhulumente wezwelonke kunye
norhulumente ngamnye wephondo makasebenzise
ubuncinane iilwimi ezimbini zaseburhulumenteni.
(b) Oomasipala mabacingele ukusetyenziswa kweelwimi
ngabahlali kunye noko kukhethwa ngabo.
(4) Urhulumente wezwelonke noorhulumente bamaphondo
mabathi, ngokuwis’ imithetho nangezinye iindlela,
bakulawule kwaye bakubek’ esweni ukusetyenziswa
kweelwimi zabo zaseburhulumenteni. Kungekuko ukuba
3

ISAHLUKO 1: OKUZIZISEKO

kuyaphambukwa koko kutshiwo kwisiqendwana (2), zonke
iilwimi zaseburhulumenteni mazixatyiswe ngokulinganayo
kwaye maziphathwe ngokungakhwinisiyo.
(5) IBhodi Yeelwimi YaseMzantsi-Afrika esekwe ngumthetho
wepalamente wezwelonke–
(a) mayikhuthaze, kwaye idale iimeko, zokuphuhliswa
nokusetyenziswa–
(i)
kwazo zonke iilwimi zaseburhulumenteni;
(ii) kolwimi lwamaKhoi, nolwamaNama nolwamaSan;
kunye
(iii) nolwimi lwezandla; kananjalo
(b)
ikhuthaze ize iqinisekise ukuhlonelwa–
(i)
kwazo
zonke
iilwimi
ezisetyenziswa
ngokuqhelekileyo ngabantu eMzantsi-Afrika,
kuquka nesiJamani, nesiGrike, nesiGujarati,
nesiHindi, nesiPhuthukezi, nesiTamil, nesiTelegu
nesiUrdu; kunye
(ii) nesiArabhu, nesiHebhere, nesiSanskrit kunye
nezinye iilwimi ezisetyenziselwa ukunqula
eMzantsi-Afrika.

4

ISAHLUKO 2: UMQULU WAMALUNGELO

ISAHLUKO 2
UMQULU WAMALUNGELO
Amalungelo
7. (1) Lo Mqulu wamaLungelo ulilitye lembombo lentando yesininzi
eMzantsi-Afrika. Uqulethe amalungelo abo bonke abantu
elizweni lethu kwaye uqinisekisa isidima sokuba ngumntu,
ukulingana nenkululeko yentando yesininzi.
(2) Urhulumente makawahlonele, awakhusele, awakhuthaze
kwaye awafezekise amalungelo akuMqulu wamaLungelo.
(3) Amalungelo akuMqulu wamaLungelo anokuthi asikelwe
umda lusikelo-mda olukwisiqendu 36, okanye olukwenye
indawo kuMqulu.
Ukusebenza kwawo
8. (1) UMqulu wamaLungelo usebenza kuwo wonke umthetho,
kwaye unkqamangela abawisi-mthetho, urhulumente,
iinkundla nawo onke amacandelo karhulumente.
(2) Okutshiwo kuMqulu wamaLungelo kunkqamangela umntu
okanye inkampani, ukuba kuyasebenza kuyo, kuxhomekeke
nasekubeni kusebenza kangakanani, kucingelwa ubunjani
belungelo nobunjani boxanduva oluza nelungelo elo.
(3) Xa isebenzisa okutshiwo nguMqulu wamaLungelo kumntu
okanye kwinkampani ngokwesiqendwana (2), inkundla–
(a) ukuze iphumeze ilungelo elikuMqulu, mayisebenzise,
okanye ukuba kuyimfuneko, iphuhlise umthetho
wohlobo olungabhalwanga phantsi, xa umthetho
wepalamente wona ungalifezekisi elo lungelo; kwaye
(b) isenokuphuhlisa
imigaqo
yomthetho
wohlobo
olungabhalwanga phantsi ukulisikel’ umda ilungelo,
kodwa kuxhomekeke ekubeni oko kusikelwa umda
kuyavumelana kusini na nesiqendu 36(1).

5

ISAHLUKO 2: UMQULU WAMALUNGELO

(4) Inkampani inelungelo lokuxhamla kumalungelo akuMqulu
wamaLungelo kangangoko kufunwa bubunjani bamalungelo
nabubunjani baloo nkampani.
Ukulingana
9. (1) Bonke abantu bayalingana phambi komthetho kwaye
banelungelo lokukhuselwa ngokulinganayo ngumthetho
nokuzuza ngokulinganayo kuwo.
(2) Ukulingana
kuquka
ukuxhanyulwa
okupheleleyo
nokulinganayo kwawo onke amalungelo neenkululeko.
Ngenjongo
yokukhuthaza
ukuba
kulinganwe,
kusenokuthatyathwa amanyathelo okuwis’ umthetho
namanye amanyathelo acetyelwe ukukhusela okanye
ukuphucula abantu, okanye iindidi zabantu, ezihlelelekileyo
ngenxa yokucalulwa okungafanelekanga.
(3) Urhulumente akavumelekanga ukuba athi, ngokungqalileyo
okanye ngokungangqalanga, acalule nabani na ngenye
yezi ndlela zilandelayo: ngokobuhlanga, ngokobuni,
ngokukhulelwa, ngobume bomntu ngokwasemtshatweni,
ngobuzwe okanye ngemvelaphi yakhe ngokwasentlalweni,
ngebala, ngotyekelo lwakhe ngokwesondo, ngobudala
beminyaka, ngokugogeka, ngonqulo, ngesazela, ngenkolelo,
ngenkcubeko, ngolwimi nangokuzalwa.
(4) Akukho
mntu
uvumelekileyo
ukuba
acalule
ngokungafanelekanga,
ngokungqalileyo
okanye
ngokungangqalanga, ecalula omnye ngenye yezi ndlela
zixelwe kwisiqendwana (3). Makuwiswe umthetho yipalamente
yezwelonke ukuthintela ucalulo olungafanelekanga.
(5) Ukucalula ngenye yezi ndlela zidweliswe kwisiqendwana
(3) okanye ngeendlela eziliqela kwezo kukucalula
okungafanelekanga ngaphandle kokuba kuveliswa izibakala
ezibonisa ukuba olo calulo lufanelekile.

6

ISAHLUKO 2: UMQULU WAMALUNGELO

Isidima sokuba ngumntu
10. Wonk’ ubani unesidima esingenakohluthwa nelungelo lokuba
sihlonitshwe isidima sakhe kwaye sikhuselwe.
Ubomi
11. Wonk’ ubani unelungelo lokuphila.
Inkululeko nokukhuseleka komntu
12. (1) Wonk’ ubani unelungelo lenkululeko nokukhuseleka,
elibandakanya ilungelo–
(a) lokuba angayohluthwa inkululeko ngokuzenzela nje,
okanye kungekho sizathu sivakalayo;
(b) lokuba angavalelwa uhalala kungathethwa tyala;
(c) lokuba angagonyamelwa nangaluphi na uhlobo, nokuba
kukugonyamelwa ngamagosa aseburhulumenteni
okanye ngabantu nje;
(d) lokuba angangcungcuthekiswa nangayiphi na indlela;
nelokuba
(e) angaphathwa
okanye
ohlwaywe
ngendlela
ekhohlakeleyo, engenabuntu okanye ethob’ isidima’.
(2) Wonk’ ubani unelungelo lokuba angenziwa nto emzimbeni
nasengqondweni, eliquka ilungelo–
(a) lokuzenzel’ isigqibo mayela nokuzala;
(b) lokukhuseleka komzimba wakhe nokuba ulawulwe
nguye; nelokuba
(c) kungenziwa ufuniselo lonyango okanye lobunzululwazi
kuye ngaphandle kwemvume yakhe.
Ubukhoboka nomsebenzi wesinyanzelo
13. Akukho bani unokwenziwa ikhoboka okanye enziswe umsebenzi
wesinyanzelo.

7

ISAHLUKO 2: UMQULU WAMALUNGELO

Ukuba neemfihlo
14. Wonk’ ubani unelungelo lokuba neemfihlo, eliquka ilungelo
lokuba–
(a) angasetshwa emzimbeni okanye kungasetshwa umzi wakhe;
(b) ingasetshwa impahla yakhe;
(c) zingathathwa izinto zakhe; okanye
(d) zingaphulaphulwa iincoko zakhe nabanye abantu.
Inkululeko yokunqula, yenkolelo noluvo
15. (1) Wonk’ ubani unelungelo lokwenza ngokwesazela sakhe,
unenkululeko yokunqula, yokucinga, yokukholelwa, nokuba
noluvo lwakhe.
(2) Unqulo lunokuqhutywa kumaziko karhulumente okanye
kumaziko ancediswa ngurhulumente, kodwa kuxhomekeka
ekubeni–
(a) oko
kunqula
kulandela
imigaqo
eyenziwe
ngabasemagunyeni abafanelekileyo;
(b) kunqulwa ngendlela engakhalazisiyo; kwaye
(c) ukubakho apho kusimahla kwaye kungokuzithandela.
(3) (a) Esi siqendu asiyithinteli imithetho yepalamente–
(i)
eyamkelayo imitshato ekungenwe kuyo
ngokwesithethe, okanye ngokwenkqubo yonqulo,
okanye ngokwenkqubo yosapho; okanye
(ii) eyamkela iinkqubo ekuqhutywa ngazo kusapho
oluthile ngokwesithethe, okanye ngokwabantu
bonqulo oluthile.
(b) Ukwamkelwa yimithetho yepalamente ngokwesiqendu
(a) makuvisisane nokutshiwo kwesi siqendu nokunye
okutshiwo nguMgaqo-siseko.
Inkululeko yokuthetha
16. (1) Wonk’ ubani unelungelo lenkululeko yokuthetha, eliquka–
(a) inkululeko yamaphephandaba namanye amajelo
eendaba;
8

ISAHLUKO 2: UMQULU WAMALUNGELO

(b)

inkululeko yokufumana ingcombolo okanye ukunika
abanye ingcombolo okanye iingcamango;
(c) inkululeko yokusebenzisa ubuchule bokuziqalela izinto;
(d) nenkululeko yemfundo nenkululeko yophando
kubunzululwazi.
(2) Ilungelo elikwisiqendwana (1) aliquki–
(a) ukuphemb’ imfazwe;
(b) ukuthundeza
abanye
ukwenz’
ugonyamelo
olukhawulezileyo; okanye
(c) ukukhuthaza intiyo esekelwe kubuhlanga, kubuzwe,
kubuni okanye kunqulo, nekhuthaza ukwenzakalisa.
Ukuhlanganisana, ukuqhankqalaza, noxwebhu lwezikhalazo
17. Wonk’
ubani
unelungelo
lokuhlanganisana
nabanye,
lokuqhankqalaza nelokudlulisa uxwebhu lwezikhalazo, ekwenza
oko ngoxolo kwaye engaxhobanga.
Inkululeko yokuzibandakanya
18. Wonk’ ubani unelungelo lokuzibandakanya ngokukhululekileyo.
Amalungelo opolitiko
19. (1) Wonke ummi ukhululekile ukwenza ukhetho kupolitiko,
okuquka ilungelo–
(a) lokusungula umbutho wopolitiko;
(b) lokuthabath’ inxaxheba kwimisebenzi yombutho
wopolitiko, okanye ukuwugayel’ amalungu umbutho
wopolitiko;
(c) nokuphum’ iphulo lombutho wopolitiko okanye iphulo
lenjongo yopolitiko.
(2) Wonke ummi unelungelo lonyulo olukhululekileyo,
olungenamkhethe nolubakho rhoqo lalo naliphi na iqumrhu
lowiso-mthetho elisekwe ngokoMgaqo-siseko.
(3) Wonk’ ummi ongumntu omdala unelungelo–
9

ISAHLUKO 2: UMQULU WAMALUNGELO

(a)
(b)

lokuvota kunyulo evotela naliphi na iqumrhu lowisomthetho elisekwe ngokoMgaqo-siseko, ekwenza oko
emfihlakalweni;
nelokuzigqatsela isikhundla saseburhulumenteni aze,
ukuba unyuliwe, angene kuso.

Ubumi
20. Akukho mmi onokohluthwa ubumi.
Inkululeko yokuhamba-hamba nokuhlala
21. (1) Wonk’ ubani unelungelo lenkululeko yokuhamba-hamba.
(2) Wonk’ ubani unelungelo lokumka kwiRiphablikhi.
(3) Wonk’ ubani unelungelo lokungena kwiRiphablikhi,
lokuqhubeka engaphakathi kuyo, nelokuhlala naphi na kuyo.
(4) Wonk’ ummi unelungelo lokuba nephaspothi.
Inkululeko yokurhweba, yokusebenza nokwenza umsebenzi
ofundelweyo
22. Wonk’ ummi unelungelo lokukhetha ngokukhululeka urhwebo
alufunayo, umsebenzi okanye umsebenzi awufundeleyo.
Ukurhweba, ukusebenza okanye ukwenza umsebenzi ofundelweyo
kusenokuthi kulawulwe ngumthetho.
Ubudlelane emisebenzini
23. (1) Wonk’
ubani
unelungelo
lokuphathwa
ngendlela
engenamkhethe emsebenzini.
(2) Wonk’ umsébenzi unelungelo–
(a) lokusungula umbutho wabasebenzi nokuzimanya
nawo;
(b) lokuthabath’ inxaxheba kwimisebenzi yombutho
wabasebenzi nakwizicwangciso zawo;
(c) nelokugwayimba.
(3) Wonk’ umqeshi unelungelo–
(a) lokusungula umbutho wabaqeshi nokuzimanya nawo;
10

ISAHLUKO 2: UMQULU WAMALUNGELO

(b)

nelokuthabath’ inxaxheba kwimisebenzi yombutho
wabaqeshi nakwizicwangciso zawo.
(4) Umbutho ngamnye wabasebenzi nombutho ngamnye
wabaqeshi unelungelo–
(a) lokwenz’ izigqibo ngolawulo lwawo nezicwangciso
zawo nemisebenzi yawo;
(b) lokuququzelela;
(c) nelokusungula umanyano uze uzibandakanye nalo.
(5) Umbutho ngamnye wabasebenzi, umbutho ngamnye
wabaqeshi nomqeshi banelungelo lokubandakanyeka
kwiingxoxo zokubonisana.
Kunokuwisw’ umthetho
wezwelonke ngenjongo yokulawula iingxoxo zokubonisana.
Xa kunokuthi umthetho wepalamente ulisikel’ umda ilungelo
elikwesi Sahluko, oko kulisikel’ umda makuvisisane nesiqendu
36(1).
(6) Umthetho wepalamente wezwelonke usenokuthi uwamkele
amalungiselelo okhuseleko ombutho wabasebenzi aqulethwe
kwizivumelwano zendibaniselwano. Xa unokuthi umthetho
owiswe yipalamente ulisikel’ umda ilungelo elikwesi Sahluko,
oko kulisikel’ umda makuvisisane nesiqendu 36(1).
Okusingqongileyo
24. Wonk’ ubani unelungelo–
(a) lokuba okusingqongileyo kungabi yingozi kwimpilo
yakhe okanye kwintlalo-ntle yakhe;
(b) nelokuba okusingqongileyo kukhuselwe, ukuze
kuncedakale
izizukulwana
zangoku
nezexesha
elizayo, ngokuthi kuwisw’ imithetho enokubonelela,
kusetyenziswa nezinye iindlela–
(i)
ezithintela ungcoliso nokuwohloka kwemeko
yokusingqongileyo;
(ii) ezikhuthaza ulondolozo lwendalo;
(iii) nolwenza uphuhliso oluqhubekayo lwemeko
11

ISAHLUKO 2: UMQULU WAMALUNGELO

yokusingqongileyo nokusetyenziswa
kobuncwane bendalo ngoxa zikhuthaza
uphuhliso oluthethelelekayo kuqoqosho
nakwintlalo.
Umhlaba okanye izakhiwo
25. (1) Akukho bani onokohluthwa umhlaba okanye isakhiwo
ngaphandle kokuba kungomthetho osebenza kuwonkewonke,
kwaye akukho mthetho onokuvumela ukohluthwa komhlaba
okanye isakhiwo kungaboniswananga.
(2) Umhlaba okanye isakhiwo unokuthathwa kuphela
ngokomthetho osebenza kuwonkewonke–
(a) ngenjongo eyekarhulumente okanye ukuze kuncedakale
uluntu;
(b) xa kuthe kwakho imbuyekezo, exabiso layo, nexesha
emayihlawulwe ngalo, nendlela emayihlawulwe
ngayo, ekufanele ukuba kuvunyelwane ngabo
bachaphazelekayo, kungenjalo igqitywe yinkundla
okanye ivunywe yiyo.
(3) Isixa
sembuyekezo
nexesha
lokuhlawulwa
kwayo
nendlela yokuhlawulwa kwayo mazibe zezinobulungisa
nezingakhalazisiyo,
zibonakalisa
ukulinga-lingana
okungakhalazisiyo phakathi koncedo oluzuzwa luluntu
nokuchaphazeleka kwabo bachaphazelekayo, kucingelwa
zonke iimeko ezifanelwe kukucingelwa, eziquka–
(a) into osetyenziselwa yona ngoku umhlaba lowo okanye
isakhiwo;
(b) imbali yokuzuzwa kwaloo mhlaba okanye isakhiwo
neyokusetyenziswa kwawo okanye kwaso;
(c) ixabiso laloo mhlaba okanye isakhiwo emarikeni;
(d) ukuthi urhulumente wenza utyalo-mali kangakanani
kuwo okanye kuso ngokuthe ngqo noncedomali ekuzuzweni kwaloo mhlaba okanye isakhiwo
nokuphuculwa kwawo okanye kwaso okuluncedo;
12

ISAHLUKO 2: UMQULU WAMALUNGELO

(e) nenjongo yokuthathwa kwawo okanye kwaso.
(4) Ngenjongo yokusebenza kwesi siqendu, ukuncedakala
koluntu kuquka ukuzibophelela kwesizwe ekuguqulweni
kwenkqubo yomhlaba, nakwiinguqu zokubangela ukuba
kufikeleleke ngokungakhalazisiyo kubo bonke ubuncwane
bendalo boMzantsi-Afrika.
(5) Urhulumente makathabathe amanyathelo afanelekileyo
ngokuwis’ imithetho nangezinye iindlela, ngokobuncwane
anabo, ukubangela iimeko ezenza ukuba abemi bakwazi
ukuba nomhlaba ngokungakhalazisiyo.
(6) Umntu okanye abantu abalungelo labo lomhlaba okanye
isakhiwo lingakhuselekanga ngokwasemthethweni ngenxa
yemithetho okanye imikhwa yexesha elidlulileyo ecalula
ngokobuhlanga unelungelo okanye banelungelo, kangangoko
kuvunyelwa nguMthetho wePalamente, lokubambelela
kwilungelo elikhuselekileyo ngokwasemthethweni okanye
unelungelo okanye banelungelo lokuba abuyiselwe
okanye babuyiselwe okulingana noko alahlekelwe okanye
balahlekelwe kuko.
(7) Umntu okanye abantu abohluthwe umhlaba okanye isakhiwo
emva komhla we-19 kuJuni 1913 ngenxa yemithetho
okanye imikhwa yexesha elidlulileyo ecalula ngokobuhlanga
unelungelo okanye banelungelo kangangoko kuvunyelwa
nguMthetho wePalamente ukuba abuyiselwe okanye
babuyiselwe loo mhlaba okanye eso sakhiwo okanye afumane
okanye bafumane imbuyekezo elingana noko alahlekelwe
kuko okanye balahlekelwe kuko.
(8) Akukho okutshiwo sesi siqendu okunokuthintela urhulumente
ekuthabatheni amanyathelo okuwis’ umthetho nawolunye
uhlobo ukuze kubekho inguqu kwinkqubo yomhlaba
namanzi nokunye okuhlobene noko, ngenjongo yokulungisa
iziphumo zocalulo lobuhlanga lwexesha elidlulileyo, kodwa
ke kuxhomekeke ekubeni nakuphi na okutenxileyo okutshiwo
sesi siqendu kuyavisisana nokutshiwo sisiqendu 36(1).
13

ISAHLUKO 2: UMQULU WAMALUNGELO

(9) IPalamente mayiwise
kwisiqendwana (6).

umthetho

ekuthethwe

ngawo

Izindlu
26. (1) Wonk’ ubani unelungelo lokuba nendlu eyaneleyo.
(2) Urhulumente makathabathe amanyathelo afanelekileyo
ngokuwis’ imithetho nangezinye iindlela, ngokobuncwane
anabo, ukuze alenze lifezeke ngokuthe ngcembe eli lungelo.
(3) Akukho mntu onokukhutshwa ekhayeni lakhe, okanye
adilizelwe
ikhaya
lakhe,
ngaphandle
komyalelo
wenkundla okhutshwe emva kokuqwalasela zonke
iimeko emaziqwalaselwe. Akukho mthetho wepalamente
onokuvumela ukukhutshwa ezindlwini kungaboniswananga.
Unonophelo lwempilo, ukutya, amanzi nokhuseleko eluntwini
27. (1) Wonk’ ubani unelungelo lokufumana–
(a) iinkonzo
zokunonophelwa
kwempilo,
kuquka
nononophelo lwempilo olumayela nokuzala;
(b) ukutya okwaneleyo namanzi; kwakunye
(c) nokhuseleko eluntwini, kuquka, ukuba akanandlela
yokuzondla ngokwakhe nabo baxhomekeke kuye,
noncedo olufanelekileyo oluvela eluntwini.
(2) Urhulumente makathabathe amanyathelo afanelekileyo
okuwis’ imithetho nawezinye iindlela, ngokobuncwane
obufumanekayo, ukuze la malungelo afezeke ngokuthe
ngcembe.
(3) Akukho bani onokwalelwa unyango kwimeko yequbuliso.
Abantwana
28. (1) Wonke umntwana unelungelo–
(a) lokuba negama nelizwe angummi walo ukususela
ekuzalweni;
(b) lokunonophelwa lusapho okanye lokunonophelwa
ngabazali, okanye lokunonophelwa ngenye indlela
14

ISAHLUKO 2: UMQULU WAMALUNGELO

(c)
(d)
(e)
(f)

(g)

(h)

(i)

efanelekileyo xa esusiwe elusatsheni lwakowabo;
lokufumana ukutya okunesondlo esisisiseko, ikhusi,
iinkonzo zokunonophelwa kwempilo ezisisiseko
neenkonzo zoonontlalo-ntle;
lokukhuselwa kwimpatho-mbi, kwintswela-nkathalo,
ekuxhatshazweni okanye ekuthotyweni ;
lokukhuselwa
ekuxhatshazweni
kwiimeko
zasempangelweni;
lokungayalelwa okanye lokungavunyelwa ukuba enze
umsebenzi okanye enze iinkonzo–
(i) ezingamfanelanga umntu ongumntwana; okanye
(ii) ezibeka emngciphekweni impilo-ntle yomntwana,
imfundo yakhe, impilo yakhe engokwasemzimbeni
okanye
engokwasengqondweni
okanye
engokomoya, nokukhula kwakhe;
lokuba angavalelwa, ngaphandle kokuba alikho
elinye icebo elinokuzanywa, ekuya kuthi xa kunjalo
ke, ukongezelela kumalungelo anawo umntwana
ngokwesiqendu 12 nesama-35, umntwana abe
nokuvalelwa elona xesha lifutshane lifanelekileyo,
kwaye unelungelo–
(i)
lokungadityaniswa nabanye abantu abavalelweyo
ababudala bungaphezu kweminyaka eli-18;
(ii) nelokuphathwa ngendlela ebonisa, kwaye egcinwe
kwiimeko ezibonisa, ulwazelelelo ngobudala
bomntwana;
lokuba abe negqwetha alinikwa ngurhulumente,
ngeendleko zikarhulumente, kumatyala embambano
achaphazela
umntwana,
ukuba
ukungabikho
kwegqwetha bekuya kubangela intswela-bulungisa
enkulu;
nelokungasetyenziswa ngokuthe ngqo kungquzulwano
ekuxhotyiweyo kulo, nelokukhuselwa ngamaxesha
ongquzulwano ekuxhotyiweyo kulo.
15

ISAHLUKO 2: UMQULU WAMALUNGELO

(2) Ukulungelwa komntwana kokona kubalulekileyo kuwo
nawuphi na umcimbi ongomntwana.
(3) Kwesi siqendu igama elithi “umntwana” lithetha umntu
obudala bungaphantsi kweminya eli-18.
Imfundo
29. (1) Wonk’ ubani unelungelo–
(a) lokufumana imfundo esisiseko, kuquka nemfundo
yabantu abadala esisiseko;
(b) nelokufumana imfundo ebhekele phaya, mfundo leyo
urhulumente amele ukuba ayenze ifumaneke ngokuthe
ngcembe ngokuthabath’ amanyathelo afanelekileyo.
(2) Wonk’ ubani unelungelo lokufumana imfundo ngolwimi
lwaseburhulumenteni okanye ngeelwimi ezikhethwe
nguye kumaziko emfundo karhulumente apho loo mfundo
inokuthi ifumaneke khona. Ukuze urhulumente aqinisekise
ukufezekiswa kweli lungelo nokwenziwa kwalo lisebenze,
makacinge ngazo zonke iindllela ezifanelekileyo ezizezinye
zemfundo, kuquka namaziko afundisa ngolwimi olunye,
kucingelwa–
(a) ubulungisa;
(b) ukusebenziseka;
(c) nemfuneko
yokulungisa
iziphumo
zemithetho
nemikhwa yocalulo lobuhlanga yexesha elidlulileyo.
(3) Wonk’ ubani unelungelo lokwakha amaziko emfundo
azimeleyo aze awalondoloze ngeendleko zakhe, kube
ngamaziko–
(a) angacaluliyo ngobuhlanga;
(b) abhalisiweyo kurhulumente;
(c) angehleliyo ngezantsi kumgangatho wamaziko
emfundo karhulumente.
(4) Isiqendwana (3) asikuthinteli ukufunyanwa kwenkxaso-mali
karhulumente ngamaziko emfundo azimeleyo.
16

ISAHLUKO 2: UMQULU WAMALUNGELO

Ulwimi nenkcubeko
30. Wonk’ umntu unelungelo lokusebenzisa ulwimi oluthandwa
nguye nokuthabath’ inxaxheba kubomi benkcubeko obuthandwa
nguye, kodwa akukho bani osebenzisa la malungelo uvumelekileyo
ukuwasebenzisa ngendlela engavisisaniyo noko kutshiwo
kuMqulu wamaLungelo.
Abantu abaphila ngokwenkcubeko yabo, ngokonqulo lwabo
nangokolwimi lwabo
31. (1) Abantu abangabenkcubeko ethile, abangabonqulo oluthile,
okanye abangabolwimi oluthile abanakulibandezwa ilungelo,
bekunye nabanye abantu boluntu lwakowabo–
(a) lokuyonwabela inkcubeko yabo, lokunqula ngokonqulo
lwabo, nelokusebenzisa ulwimi lwabo;
(b) nelokusungula imibutho yenkcubeko, yonqulo,
neyolwimi, aze umntu azimanye nayo kwaye
ayilondoloze, kunye neminye imibutho yoluntu.
(2) Amalungelo akwisiqendwana (1) akanakusetyenziswa
ngendlela engavisisaniyo nokutshiwo kuMqulu wamaLungelo.
Ukufumana ingcombolo
32. (1) Wonk’ ubani unelungelo lokufumana–
(a) nayiphi na ingcombolo ekurhulumente; kunye
(b) nayo nayiphi na ingcombolo ekomnye umntu,
efunekayo ukuze umntu akwazi ukusebenzisa okanye
ukukhusela amalungelo.
(2) Makuwiswe umthetho wepalamente wezwelonke ngenjongo
yokufezekisa eli lungelo, kwaye loo mthetho unokutsho
amanyathelo afanelekileyo amakathatyathwe okwenza
lula umthwalo omayela nolawulo nezimali othwelwe
ngurhulumente.

17

ISAHLUKO 2: UMQULU WAMALUNGELO

Ukwenziwa kwezigqibo ngobulungisa
33. (1) Wonk’ ubani unelungelo lokuba ukwenziwa kwesigqibo
ngomcimbi wakhe kube kokusemthethweni, okunokubonelela
nokusingethwe ngobulungisa.
(2) Wonk’ ubani omalungelo akhe aye anyhashwa sisigqibo
esithathiweyo unelungelo lokunikwa izizathu ezibhaliweyo.
(3) Makuwiswe umthetho wepalamente wezwelonke ngenjongo
yokufezekisa la malungelo, kwaye loo mthetho–
(a) mawuyalele
ukuba
isigqibo
esithatyathiweyo
siqwalaselwe ngokutsha yinkundla okanye, apho
kufanelekileyo, ngabachopheli-matyala abazimeleyo,
abangenamkhethe;
(b) mawunyanzele
urhulumente
ukuba
afezekise
amalungelo akwisiqendwana (1) nesesi-(2); kwaye
(c) mawukhuthaze ukwenziwa kwezigqibo ngokutyibilikayo.
Ukufikelela ezinkundleni
34. Wonk’ ubani unelungelo lokuba nayiphi na imbambano anayo
enokusonjululwa ngokusetyenziswa komthetho kwenziwe isigqibo
ngayo ekuxoxweni kwetyala okungenamkhethe esidlangalaleni
phambi kwenkundla okanye, apho kufanelekileyo, phambi
kwabanye abachopheli-matyala abazimeleyo abangenamkethe.
Abantu ababanjiweyo, abavalelweyo nabamangalelweyo
35. (1) Wonk’ ubani obanjiweyo etyholwa ngokwaphul’ umthetho
unelungelo(a) lokuthula;
(b) lokwaziswa ngokukhawuleza–
(i) ngelungelo lokuthula;
(ii) nangeziphumo zokungathuli;
(c) lokunganyanzelwa ukuba enze imvumo-tyala enokuthi
isetyenziswe kubungqina nxamnye naye;
(d) lokuziswa phambi kwenkundla kamsinya kangangoko
kunokwenzeka, kodwa kungekapheli18

ISAHLUKO 2: UMQULU WAMALUNGELO

(i)
(ii)

iiyure ezingama-48 ebanjiwe; okanye
imini yokuqala yenkundla emva kokuba kuphele
iiyure ezingama-48, ukuba iiyure ezingama-48
ziphela kungezizo iiyure zokusebenza kwenkundla
eziqhelekileyo okanye ngemini engeyiyo imini
yokusebenza kwenkundla eqhelekileyo;
e)
lokuba ekuveleni kwakhe kokuqala enkundleni
emva kokuba ebanjiwe, abekw’ ityala okanye aziswe
ngesizathu sokuqhubeka kokuvalelwa, kungenjalo
akhululwe;
(f) nelokukhululwa ekuvalelweni ukuba ubulungisa
buyavuma, ekhululwa ngemiqathango enokubonelela.
(2) Wonk’ ubani ovalelweyo, kuquka nebanjwa ngalinye
eligwetyiweyo, unelungelo–
(a) lokwaziswa ngokukhawuleza ngesizathu sokuvalelwa;
(b) lokukhetha igqwetha aze afakan’ umlomo nalo, kwaye
aziswe ngeli lungelo msinya;
(c) lokuba anikwe igqwetha ngurhulumente ngeendleko
zikarhulumente, ukuba ngokungabi nalo kungakho
intswela-bulungisa enkulu, kwaye aziswe ngeli lungelo
msinya;
(d) lokukucel’ umngeni ukuba semthethweni kokuvalelwa
kwakhe, ekwenza oko buqu phambi kwenkundla, kuze
kuthi, ukuba ukuvalelwa oko akukho mthethweni,
akhululwe;
(e) lokuba iimeko avalelwe kuzo zivisisane nokuba nesidima
kwakhe, ziquke ubuncinane ukwenza umthambo
nokunikwa indawo yokuhlala eyaneleyo, ukutya
okunesondlo, into efundwayo nonyango, ngeendleko
zikarhulumente;
(f) nelokuba athethe kwaye atyelelwe–
(i)
liqabane lakhe lomtshato okanye sisinqandamathe;
(ii) sisihlobo esisondeleyo;
(iii) ngumluleki okhethwe nguye kwicala lonqulo;
19

ISAHLUKO 2: UMQULU WAMALUNGELO

(iv) nangugqirha okhethwe nguye.
(3) Wonke umntu omangalelweyo unelungelo lokuxoxwa
kwetyala okunobulungisa, okuquka ilungelo–
(a) lokwaziswa ngesimangalo esineenkcukacha ezaneleyo
ukuze akwazi ukusiphendula;
(b) lokuba nexesha elaneleyo namancedo awaneleyo
okulungiselela ukuzithethelela;
(c) lokuba ityala lakhe lixoxwe elubala phambi kwenkundla
eqhelekileyo;
(d) lokuba ukuxoxwa kwetyala lakhe kuqalise kuze kufike
esiphelweni ngaphandle kokulibaziseka okungavakaliyo;
(e) lokuba abekho xa kuxoxwa ityala lakhe;
(f) lokuba azikhethele igqwetha aze amelwe lilo, kwaye
aziswe ngeli lungelo msinya;
(g) lokuba anikwe igqwetha ngurhulumente ngeendleko
zikarhulumente, ukuba ngokungalinikwa kungakho
intswela-bulungisa enkulu, kwaye aziswe ngeli lungelo
msinya;
(h) lokuba athathwe njengomntu omsulwa, athule, anganiki
bungqina ekuxoxweni kwetyala;
(i)
lokuba anike ubungqina kwaye abuphikise ubungqina
obunikiweyo;
( j)
lokuba
anganyanzelwa
ukunika
ubungqina
obumdyobha ngetyala;
(k) lokuba lixoxwe ityala lakhe ngolwimi aluqondayo,
kungenjalo ukuba akunakwenzeka oko, atolikelwe
ngolo lwimi aluqondayo kwelo tyala;
(l)
lokuba angafunyaniswa enetyala lokwenza isenzo okanye
lokungenzi isenzo esasingekuko ukwaphul’ umthetho
ngokomthetho welizwe okanye ngokomthetho
wamazwe ngamazwe ngexesha awasenza ngalo okanye
ngexesha angazange asenze ngalo;
(m) lokuba angaxoxisw’ ityala ngokwaphul’ umthetho
mayela nokwenza okanye ukungenzi isenzo awayesele
20

ISAHLUKO 2: UMQULU WAMALUNGELO

efunyaniswe
engenatyala
okanye
awayesele
efunyaniswe enetyala ngaso;
(n) lokuba afumane esona sincinane kwizohlwayo
ezitshiwo ngumthetho ukuba isohlwayo esifunwa
ngumthetho sokwaphul’ umthetho siye satshintshwa
kwixesha eliphakathi kokwaphula kwakhe umthetho
nokugwetywa kwakhe;
(o) nelokubhenela kwinkundla engentla okanye ityala
lakhe liqwalaselwe ngokutsha yiyo.
(4) Nanini na xa esi siqendu sifuna ukuba umntu anikwe
ingcombolo, makayinikwe loo ngcombolo ngolwimi
aluqondayo.
(5) Ubungqina obufunyenwe ngendlela enyhasha ilungelo
elikuMqulu
wamaLungelo
mabungamkelwa
ukuba
ukwamkelwa kwabo kuya kukwenza ukuxoxwa kwetyala
kube kokungenabulungisa okanye kube nobungozi
ekusingathweni kobulungisa.
Ukusikelwa umda kwamalungelo
36. (1) Amalungelo
akuMqulu
wamaLungelo
anokusikelwa
umda kuphela ngokomthetho osebenza kuwonkewonke,
kodwa ukusikelwa umda oko kube kokunokubonelela
nokuthethelelekayo kuluntu olukhululekileyo lwentando
yesininzi oluhlonela isidima sokuba ngumntu, ukulingana
nenkululeko, kuvelelwa zonke iinkalo emazivelelwe, eziquka–
(a) ubunjani belungelo;
(b) ukubaluleka kwenjongo yokusikelwa umda;
(c) ubunjani bokusikelwa umda nobungakanani bako;
(d) ikhonkco phakathi kokusikelwa umda nenjongo yako;
(e) nokusetyenziswa kweyona ndlela ingcathu yokuyifeza
loo njongo.
(2) Ngaphandle
kokuba
kwenziwa
ngendlela
exelwe
kwisiqendwana (1) okanye exelwe kwezinye iinxalenye
21

ISAHLUKO 2: UMQULU WAMALUNGELO

zoMgaqo-siseko, akukho mthetho onokuthi ulisikel’ umda
ilungelo elikuMgaqo-siseko.
Iimeko zequbuliso
37. (1) Kunokwenziwa isibhengezo sobukho bemeko yequbuliso
kuphela ngokoMthetho wePalamente, kunjalonje kuphela
xa–
(a) ubomi besizwe busongelwa yimfazwe, luhlaselo,
luvukelo, sisiphithiphithi, yintlekele yendalo okanye
yenye imeko yequbuliso echaphazela uluntu; kube
(b) ukwenziwa kwesibhengezo kuyimfuneko ukuze kubuye
kubekho uxolo nocwangco.
(2) Ukubhengezwa kwemeko yequbuliso, kunye nawo nawuphi
na umthetho wepalamente owisiweyo okanye elinye
inyathelo elithatyathiweyo elisisiphumo sokwenziwa kweso
sibhengezo, kunokuqalisa ukusebenza kuphela–
(a) kwixesha elisengaphambili;
(b) ixesha elingengaphezulu kweentsuku ezingama-21
ukususela kumhla wokwenziwa kwesibhengezo,
ngaphandle kokuba iNdlu yoWiso-mthetho igqiba
kwelokuba ilolule ixesha lesibhengezo.
INdlu
inokulolula ixesha lesibhengezo semeko yequbuliso
ixesha elingengaphezulu kweenyanga ezintathu
ngexesha. Ukolulwa kokuqala kwemeko yequbuliso
makube ngesigqibo esamkelwe ngevoti ekuxhasayo
oko yesininzi samalungu eNdlu. Nakuphi na ukolulwa
okulandelayo emva koko makube ngesigqibo
esamkelwe ngevoti ekuxhasayo oko yamalungu
eNdlu angama-60 ekhulwini ubuncinane. Isigqibo
esingokwesi siqendu sinokwamkelwa kuphela emva
kwengxoxo yasesidlangalaleni kwiNdlu.
(3) Nayiphi na inkundla enegunya lokukwenza oko inokuthath’
isigqibo ngokufaneleka–
22

ISAHLUKO 2: UMQULU WAMALUNGELO

(a)
(b)

kwesibhengezo semeko yequbuliso;
ngokolulwa kwexesha lesibhengezo semeko yequbuliso;
okanye
(c) kwawo nawuphi na umthetho wepalamente owisiweyo,
okanye elinye inyathelo elithatyathiweyo ngenxa
yokubhengezwa kwemeko yequbuliso.
(4) Nawuphi na umthetho wepalamente owiswe ngenxa
yokubhengezwa kwemeko yequbuliso unokutenxa kuMqulu
wamaLungelo kuphela ngokwenqanaba–
(a) elifunwa ngokungqongqo yimeko yequbuliso leyo;
(b) lokuba umthetho wepalamente–
(i)
uvisisane neembopheleleko iRiphablikhi enazo
ngokomthetho wamazwe ngamazwe osebenza
kwiimeko zequbuliso;
(ii) uvisisane nesiqendwana (5); kwaye
(iii) upapashwe kuShicilelo-Mithetho lukaRhulumente
(Government Gazette) lwezwelonke msinya
kangangoko kunokwenzeka emva kokuba
uwisiwe.
(5) Akukho Mthetho wePalamente ogunyaza ukubhengezwa
kwemeko yequbuliso, kwaye akukho mthetho wepalamente
owisiweyo okanye elinye inyathelo elithatyathwe ngenxa
yesibhengezo, onokuthi uvumele okanye ugunyaze(a) ukukhululwa kukarhulumente okanye nawuphi na
omnye umntu ekuphenduleni ngeziphumo zesenzo
esingekho mthethweni;
(b) ukuphambuka kokutshiwo sesi siqendu; okanye
(c) ukuphambuka kwisiqendu esikhankanywe kumhlathi
wesiCangca
samaLungelo
Angenakunyhashwa,
ngokwenqanaba eliboniswe kweso siqendu kumhlathi
3 wesiCangca.

23

ISAHLUKO 2: UMQULU WAMALUNGELO

IsiCangca samaLungelo Angenakunyhashwa
1
2
Isiqendu Umxholo kweso
siqendu
9
Ukulingana

10
11
12
13
28

Isidima sokuba
ngumntu
Ubomi
Inkululeko
nokukhuseleka
komntu
Ubukhoboka
nomsebenzi
wesinyanzelo
Abantwana

3
Ubungakanani bokukhuseleka
kwelungelo
Ngokumayela nocalulo
olungenabulungisa, kuphela
xa lulolobuhlanga, lulolwebala,
lulolobuzwe okanye lulolwemvelaphi
ngokwasentlalweni, lulolwesondo,
lulolonqulo okanye ololwimi.
Ngokupheleleyo
Ngokupheleleyo
Ngokumayela nesiqendwana (1)(d)
no-(e) no-2(c).
Ngokumayela nobukhoboka
Ngokumayela:
- nesiqendwana (1)(d) no-(e);
- namalungelo akwisiqendwana (i)
nesesi-(ii) kwisiqendwana (1)(g);
kunye
- nesiqendwana (1)(i) ngokumayela
nabantwana abaminyaka ili-15
nangaphantsi.

24

ISAHLUKO 2: UMQULU WAMALUNGELO

1
2
Isiqendu Umxholo kweso
siqendu
35
Abantu
ababanjiweyo,
abavalelweyo
nabamangalelweyo

3
Ubungakanani bokukhuseleka
kwelungelo
Ngokumayela:
- nesiqendwana (1)(a), (b) no-(c) no(2)(d);
- namalungelo akwisiqendu (a)
ukuya ku-(o) kwisiqendwana (3),
ngaphandle kwesiqendu (d);
- nesiqendwana (4);
- nesiqendwana (5) ngokumayela
nokungamkelwa kobungqina
ukuba ukwamkelwa kwabo kuya
kukwenza ukuxoxwa kwetyala
kube kokungenabulungisa.

(6) Nanini na xa umntu evalelwe akwaxoxwa tyala ngenxa
yokunyhashwa kwamalungelo okuzalwa kukubhengezwa
kwemeko
yongxamiseko,
makunikelw’
ingqalelo
kwimiqathango elandelayo:
(a) makuqhagamshelwane
msinya
kangangoko
kunokwenzeka nelungu losapho elingumntu omdala
okanye umhlobo womntu ovalelweyo, aziswe into
yokuba umntu ovalelweyo uvalelwe;
(b) makupapashwe
isaziso
kuShicilelo-Mithetho
LukaRhulumente lwezwelonke zingaphelanga iintsuku
ezintlanu evalelwe umntu lowo, kuxelwe igama lomntu
ovalelweyo nendawo avalelwe kuyo, kuxelwe nenyathelo
lemeko yequbuliso avalelwe ngenxa yalo loo mntu;
(c) umntu ovalelweyo makavunyelwe ukuba azikhethele
ugqirha aze atyelelwe nguye nangaliphi na ixesha
elifanelekileyo;

25

ISAHLUKO 2: UMQULU WAMALUNGELO

(d)

umntu ovalelweyo makavunyelwe ukuba azikhethele
igqwetha, aze atyelelwe lilo nangaliphi na ixesha
elifanelekileyo;
(e) inkundla mayikuqwalasele ngokutsha ukuvalelwa
kwakhe
msinya
kangangoko
kunokwenzeka,
kodwa kungadanga kuphele iintsuku ezili-10 emva
komhla awavalelwa ngawo umntu, kwaye inkundla
mayimkhulule umntu ovalelweyo ngaphandle kokuba
kuyimfuneko ukumgcina evalelwe ukuze kubuye
kubekho uxolo nocwangco;
(f) umntu ovalelweyo ongakhululwanga xa kuqwalaselwa
ngokutsha ukuvalelwa kwakhe ngokwesiqendu (e),
okanye ongakhululwanga xa kuqwalaselwa ngokutsha
ukuvalelwa kwakhe ngokwesi siqendu, unokwenza
isicelo enkundleni sokunye kwakhona ukuqwalaselwa
ngokutsha kokuvalelwa kwakhe nangaliphi na ixesha
emva kokuba ziphelile iintsuku ezili-10 ukususela
ekuqwalaselweni ngokutsha kwangaphambili, kwaye
inkundla mayimkhulule umntu lowo uvalelweyo
ngaphandle kokuba kuseyimfuneko ukumgcina
evalelwe ukuze kubuye kubekho uxolo nocwangco;
(g) umntu ovalelweyo makavunyelwe ukuba avele buqu
phambi kwayo nayiphi na inkundla eqwalasela ukuvalelwa
kwakhe, amelwe ligqwetha koko kuqwalaselwa,
kwaye atsho afuna ukukutsho ngokuqhubeka kwakhe
evalelwe;
(h) urhulumente makanike inkundla izizathu ezibhaliweyo
ezikwenza kuthetheleleke ukuqhubeka kwakhe
evalelwe, kwaye makanike umntu ovalelweyo ikopi
yezo zizathu ubuncinane kusasele iintsuku ezimbini
ngaphambi kokuba inkundla ikuqwalasele ngokutsha
ukuvalelwa kwakhe.
(7) Ukuba inkundla iyamkhulula umntu ovalelweyo, loo mntu
akanakuvalelwa kwakhona ngezizathu ezifanayo ngaphandle
26

ISAHLUKO 2: UMQULU WAMALUNGELO

kokuba urhulumente uqale abonise inkundla isizathu
esivakalayo sokumvalela ngokutsha.
(8) Isiqendwana (6) nese-(7) azisebenzi kubantu abangengabo
abaseMzantsi-Afrika nabavalelwe ngenxa yongquzulwano
lwamazwe ngamazwe kuxhotyiwe.
Ndaweni yoko,
urhulumente makenze okufunwa yimigaqo enkqamangela
iRiphablikhi phantsi komthetho wamazwe ngamazwe
wokuboniswa kobuntu ngokumayela nokuvalelwa kwabo
bantu.
Ukunyanzeliswa kwamalungelo
38. Nabani na odweliswe kwesi siqendu unelungelo lokuya kwinkundla
enegunya elifanelekileyo, esithi ilungelo elikuMqulu wamaLungelo
linyhashiwe okanye lisemngciphekweni wokunyhashwa, inokuthi
ke inkundla yenze uncedo olufunekayo, oluquka ukuvakaliswa
kwamalungelo. Abantu abanokuthi baye enkundleni ngaba–
(a) nabani na omele isiqu sakhe;
(b) nabani na omele omnye umntu ongakwaziyo yena
ukuzimela;
(c) nabani na olilungu leqela elithile labantu okanye omela
elo qela ukuba alincede;
(d) nabani na ofuna ukunceda uluntu;
(e) nombutho ofuna ukunceda amalungu awo.
Ukuchazwa kwentsingiselo yoMqulu wamaLungelo
39. (1) Xa ichaza intsingiselo yoMqulu wamaLungelo, inkundla,
abachopheli-matyala okanye abachopheli-mcimbi–
(a) mayikhuthaze
izithethe
ezisisiseko
zoluntu
olukhululekileyo lwentando yesininzi oluxabise isidima
sokuba ngumntu, ukulingana nenkululeko;
(b) mayiqwalasele umthetho wamazwe ngamazwe;
kananjalo
(c) isenokuthi iqwalasele umthetho welinye ilizwe.
27

ISAHLUKO 2: UMQULU WAMALUNGELO

(2) Xa zichaza intsingiselo yawo nawuphi na umthetho
wepalamente, naxa ziphucula umthetho ongabhalwanga
phantsi okanye umthetho wakwantu, zonke iinkundla,
abachopheli-matyala
okanye
abachopheli-mcimbi
mabakhuthaze umoya nenjongo yoMqulu wamaLungelo.
(3) UMqulu wamaLungelo awubukhanyeli ubukho bamanye
amalungelo okanye iinkululeko ezivunywayo ngumthetho
ongabhalwanga phantsi okanye ezifumaneka kuwo,
nakumthetho wakwantu okanye kumthetho wepalamente,
kuphela nje xa evisisana noMqulu wamaLungelo.

28

AMAZIKO EKUNOKUYIWA KUWO MAYELA NAMALUNGELO AKHO

AMAZIKO EKUNOKUYIWA KUWO MAYELA
NAMALUNGELO AKHO
1.

IOfisi yoMkhuseli woLuntu

IOfisi yoMkhuseli woLuntu inenjongo yokufezekisa umsebenzi
ewunikwe nguMgaqo-siseko wokomeleza intando yesininzi
yoMgaqo-siseko ngokuphanda izenzo ekuthiwa zigwenxa ezenziwa
ngamacandelo karhulumente,
ngokwenza lula ukusonjululwa
kweembambano, ngokwenza ingxelo nangokwenza izindululo
ngenyathelo emalithatyathwe lokulungis’ imeko, nangokwenza
abantu bazi ngenxaxheba efezwa nguMkhuseli woLuntu nemisebenzi
ayenzayo.
Iinkcukacha zonxibelelwano
Idilesi yesitrato:
175 Lunnon Street
				
Hillcrest Office Park
				Pretoria
				0083
Idilesi yeposi:			
Private Bag X677
				Pretoria
				0001
Inombolo yomnxeba:
012 366 7000
eyasimahla:			
0800 11 20 40
Ifeksi:				
012 362 3473 / 086 575 3292
Idilesi yeimeyili:		
customerservice@pprotect.org
				registration2@pprotect.org.za
Iwebsayithi:			www.pprotect.org

29

AMAZIKO EKUNOKUYIWA KUWO MAYELA NAMALUNGELO AKHO

2.

IKomishoni yamaLungelo oLuntu yaseMzantsi-Afrika

IKomishoni yamaLungelo oLuntu yaseMzantsi-Afrika liqumrhu
elithe saa kwilizwe liphela elasekelwa ukumilisela intando
yesininzi yoMgaqo-siseko ngokukhuthaza amalungelo oluntu
nangokuwakhusela ngokulungisa ukunyhashwa kwawo nangokufuna
iindlela eziphumelelayo zokulungisa oko kunyhashwa, elasekelwa
ukubek’ esweni ukuhlonelwa kwamalungelo oluntu, elasekelwa
ukwenza abantu bazi ngemibandela emayela namalungelo oluntu,
elasekelwa nokufundisa ngamalungelo oluntu.
Iinkcukacha zoqhagamshelwano
Idilesi yesitrato:		
Braampark Forum 3,
				33 Hoofd Street
				Braamfontein
				Johannesburg
Idilesi yeposi:			
Private Bag X2700
				Houghton
				Johannesburg
				2041
Inombolo yomnxeba:
011 877 3600
Ifeksi:				011 403 6621
Idilesi yeimeyili:		
info@sahrc.org.za
				complaints@sahrc.org.za
Iwebsayithi:			www.sahrc.org.za

30

AMAZIKO EKUNOKUYIWA KUWO MAYELA NAMALUNGELO AKHO

3.

IKomishoni Yokukhuthazwa Nokukhuselwa Kwamalungelo
Abantu Abaphila Ngokwenkcubeko Yabo, Ngokonqulo
Lwabo Nangokolwimi Lwabo

IKomishoni Yokukhuthazwa Nokukhuselwa Kwamalungelo Abantu
Abaphila Ngokwenkcubeko Yabo, Ngokonqulo Lwabo Nangokolwimi
Lwabo inenjongo yokukhuthaza uxolo, ubuhlobo, ubuntu,
unyamezelwano nobunye elizweni phakathi kwabantu abaphila
ngokwenkcubeko yabo, ngokonqulo lwabo nangokolwimi lwabo.
Iinkcukacha zoqhagamshelwano
Idilesi yesitrato:		
Braampark Forum 4,
				33 Hoofd Street
				Braamfontein
				Johannesburg
Idilesi yeposi:			
Private Bag X 90 000
				Houghton
				2041
Inombolo yomnxeba:
011 537 7631
Ifeksi:				
011 880 3495 / 086 660 8986
Idilesi yeimeyili:		
chairperson@crlcommission.org.za
				ceo@crlcommission.org.za
				info@crlcommission.org.za
				complaints@crlcommission.org.za
Iwebsayithi:			www.crlcommission.org.za

31

AMAZIKO EKUNOKUYIWA KUWO MAYELA NAMALUNGELO AKHO

4.

IKomishoni Yokulingana Ngokwesini

IKomishoni Yokulingana Ngokwesini yasekwa ngenjongo yokukhuthaza
ukulingana ngokwesini nokuhlonelwa kwako, nokuqinisekisa
ubukho bokulingana ngokwesini kuwo onke amacandelo oluntu.
Ngenxa yoko iKomishoni Yokulingana Ngokwesini izama ukuba
kungabikho kucalulwa ngokwesini nazo zonke iintlobo zengcinezelo,
ukuze abantu babe nethuba neendlela zokufikelela kwinqanaba
abanokufikelela kulo, kungakhathaliseki ukuba baloluphi uhlanga,
udidi, isini, unqulo, bathandana nabantu basiphi isini, bagogekile,
okanye kungakhathaliseki ukuba bahlala kowuphi ummandla.
Iinkcukacha zoqhagamshelwano
Idilesi yesitrato:		
Constitution Hill
				Women’s Jail East Wing
				2 Kotze Street 		
				Braamfontein
				Johannesburg
Idilesi yeposi:			
P.O Box 32175
				Braamfontein
				2017
Inombolo yomnxeba:
011 403 7182
Ifeksi:				011 403 7188
Idilesi yeimeyili:		
cgeinfo@cge.org.za
Iwebsayithi:			www.cge.org.za

32

AMAZIKO EKUNOKUYIWA KUWO MAYELA NAMALUNGELO AKHO

5.

IOfisi yeKomishoni yaBasebenzi bakaRhulumente

IOfisi yeNkonzo yaBasebenzi bakaRhulumente ilifumana igunya layo
kwisiqendu 195 nese-196 soMgaqo-siseko. Phakathi kwezinye izinto
iKomishoni yaBasebenzi bakaRhulumente inikwe umsebenzi negunya
lokuphanda, nokubek’ esweni, nokuphonononga ukulungelelaniswa
nokulawulwa kwaBasebenzi bakaRhulmente.
Eli gunya likwaquka ukuphononongwa kwezinto ezifeziweyo okanye
ukungabikho kwezinto ezifeziweyo kwizicwangciso zikarhulumente.
IKomishoni yaBasebenzi bakaRhulumente ikwanyanzelekile ukuba
ikhuthaze amanyathelo okuqinisekisa ukuba imigaqo yokulawulwa
kukarhulumente njengoko ixelwe kuMgaqo-siseko, iyasebenza kubo
bonke aBasebenzi bakaRhulumente.
Iinkcukacha zoqhagamshelwano
Idilesi yesitrato:		
Commission House
				
Cnr Hamilton & Ziervogel Streets
				Pretoria
Idilesi yeposi:			
Private Bag X121
				Pretoria
				0083
Inombolo yomnxeba:
012 352 1000
Ifeksi:				012 325 8382
Idilesi yeimeyili:		
info@opsc.gov.za
iwebsayithi:			www.psc.gov.za

33

AMAZIKO EKUNOKUYIWA KUWO MAYELA NAMALUNGELO AKHO

6.

ISebe loBulungisa Nokuphuhliswa KoMgaqo-siseko

ISebe loBulungisa Nokuphuhliswa KoMgaqo-siseko lineSebe ekuthiwa
Lelokuphuhliswa KoMgaqo-siseko. Injongo yeli Sebe kukukhuthaza
nokwenza utshintsho nokuphuhlisa uMgaqo-siseko, namalungelo
oluntu, nokuthabath’ inxaxheba egameni likarhulumente.
Iinkcukacha zoqhagamshelwano
Idilesi yesitrato:		
329 Pretorius Street
				
(c/o Pretorius & Sisulu Streets)
				First Floor, Momentum Building
				Pretoria
Idilesi yeposi:			
Private Bag X81
				Pretoria
				0001
Inombolo yomnxeba:
012 315 1111
Idilesi yeimeyili:		
constitutionalrights@justice.gov.za
Iwebsayithi:			www.justice.gov.za

34

AMAZIKO EKUNOKUYIWA KUWO MAYELA NAMALUNGELO AKHO

7. ILegal Aid South Africa
ILegal Aid South Africa liqumrhu elizimeleyo elasekwa ngumthetho
wepalamente ngenjongo yokunika abantu abangamahlwempu
uncedo lomthetho ngokwemali elinayo. Likwanika uncedo lokumelwa
ligqwetha ngeendleko zikarhulumente njengoko kuxelwe kuMgaqosiseko nakwimithetho yepalamente ephumeza ilungelo lokumelwa
ligqwetha ngeendleko zikarhulumente.
Iinkcukacha zoqhagamshelwano
Ukuze ufumane eyona ofisi yengingqi ekufuphi kuwe yeLegal Aid
South Africa, yeziko lobulungisa okanye iofisi elisebe elincinane,
qhagamshelana neLegal Aid South Africa ngale ndlela ilandelayo:
Idilesi yesitrato:		
29 De Beer Street
				Braamfontein
				Johannesburg
				2017
Idilesi yeposi: 		
Private Bag X76
				Braamfontein
				2017
Inombolo yomnxeba:
011 877 2000
Eyasimahla:			
0800 110 110
Ifeksi:				011 877 2222
Idilesi yeimeyili:		
Communications2@legal-aid.co.za
Iwebsayithi:			www.legal-aid.co.za

35

NOTES

isiXhosa

Okusisiseko Okutshiwo
nguMgaqo-siseko
weRiphablikhi yoMzantsi-Afrika,
1996, Wenziwe lula usenzelwa
abafundi

Department of Justice and Constitutional Development
Tel: 012 315 1111
Private Bag X81, Pretoria, 0001
constitutionalrights@justice.gov.za
www.justice.gov.za

INTSHAYELELO, OKUSISISEKO OKUTSHIWOYO NOMQULU
WAMALUNGELO
“Ulwimi lwesiNgesi owaqala ukubhalwa ngalo lo Mgaqo-siseko, lulo oluvunyiweyo”


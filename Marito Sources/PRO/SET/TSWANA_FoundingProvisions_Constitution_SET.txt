Setswana

Dikabelo tsa Motheo
tsa Molaotheo
Wa Rephaboliki ya Aforika Borwa,
1996, Di tlhofofaleditswe Baithuti

Department of Justice and Constitutional Development
Tel: 012 315 1111
Private Bag X81, Pretoria, 0001
constitutionalrights@justice.gov.za
www.justice.gov.za

PULAMADIBOGO, DIKABELO TSA MOTHEO LE
MOLAOTLHOMO WA DITSHWANELO
“Sekwalwa sa tshimologo sa Seesimane ke sekwalwa sa semmuso sa Molaotheo”

Setswana

Dikabelo tsa Motheo
tsa Molaotheo
Wa Rephaboliki ya Aforika Borwa,
1996, Di tlhofofaleditswe Baithuti
Pulamadibogo, Dikabelo tsa Motheo le Molaotlhomo
wa Ditshwanelo

MATSENO

MOLAOTHEO KE ENG?
Molaotheo ke mmele wa ditheo tsa motheo tseo go ya ka ona Puso e
tshwanetseng go laolwa. O tlhagisa ka moo dipopi tsotlhe tsa puso di
rulagantsweng ka teng gape o na le melao ka ga maatla a a leng teng, ke
mang yo o nang le ona le gore a dirisiwa mo go bomang mo go buseng
naga. O ka tsewa jaaka mofuta wa konteraka magareng ga bao ba leng
mo taolong le bao ba leng ka fa tlase ga taolo. O tlhalosa ditshwanelo
le ditiro tsa baagi, le mekgwa ya go lekanyetsa bao ba leng mo taolong.
Molaotheo wa Aforika Borwa ke molao o mogolo wa naga ya rona.
O abelana ka motheo wa semolao wa go nna teng ga Rephaboliki, o
tlhagisa ditshwanelo le ditiro tsa baagi ba yona, le go tlhalosa popego
ya Puso. O ntse o tsewa jaaka “lokwalo la matsalo” la Aforika Borwa o o
gololesegileng wa temokerasi.

i

Molaotheo wa rona ke molao o o botlhokwa thata kgotsa o mogolo wa
naga. Ga go molao ope o o ka ganetsanang le ona, le puso e ka se dire
sepe se se tla nnang kgatlhanong le ona. Mo temokerasing ya molaotheo
e e tshwanang le ya rona, Molaotheo o mogolo go feta Palamente gape o
dirisiwa go atlhola melao yotlhe e mengwe. O diragatswa mo ditheong
tsotlhe tsa Puso. Kgotlatshekelo ya Molaotheo ke kgotlatshekelo e e
kgolo ya Aforika Borwa mo mabakeng a molaotheo gape ke setheo se
se nang le lefoko la bofelo mo go tlhaloseng Molaotheo.
Molaotheo wa Aforika Borwa, jaaka sekai, o tlhalosa ka moo Puso e
tlhamilweng ka teng, ka moo e tlhophiwang ka teng le ka moo e dirang
ka teng. E tlhalosa dithata tse puso e nang le tsona – le selekano sa
dithata tseo – e tsenyeletsa le ditshwanelo tsa batho. O tlhagisa gape
ka moo Puso e tla ikarabelang ka teng mo bathong ba ba e tlhophileng.
Molatheo ke motheo wa botshelo jwa setšhaba mo Aforika Borwa. Mme
fela, o dira go feta go tlhaloswa ga dintlha tsa botlhokwa tsa go dira
ga Puso. Molaotheo wa rona o tlhagisa ditsholofelo le diphisegelo tsa
setšhaba.
BOTLHOKWA JWA PULAMADIIBOGO, KGAOLO 1,
(DIKABELO TSA MOTHEO) LE KGAOLO 2
(MOLAOTLHOMO WA DITSHWANELO) TSA MOLAOTHEO
Melaotheo e mentsi e nna teng ka ntlha ya mabaka a a kgethegileng.
Aforika Borwa e ne ya nna le phetogo ka gotlhe go tswa mo pusong ya
kgatelelo ya tlhaolele (tsamaiso e e theilweng mo go reng Palamente ke
yona e e nang le dithata tse dikgolo tsa semolao) go ya kwa temokerasing
ya semolaotheo e e itlamileng go tlhola setšhaba se se ikaegileng mo
meetlong ya temokerasi, bosiamisi jwa batho le ditshwanelo tse di
botlhokwa tsa botho.
Molaotheo wa rona o tlhagisa hisitori e e sa tshwaneng le epe le boineelo
jwa go lwela kgololesego le temokerasi. Go ya ka ditiragalo tsa maloba
tsa Aforika Borwa, ga go gakgamatse gore Molaotheo wa rona o be
o ntse o gatelela kgapetsakgapetsa botlhokwa jwa go bopa setšhaba
ii

se se “bulegileng sa temokerasi”, le gore o gatelela seriti, tshiamo le
tekatekano.
Pulamadibogo ke seteitemente sa matseno ka boripana se se tlhagisang
maikemisetso a kaelo le meono ya Molaotheo. Kgaolo 1 e tsenyeletsa
meono e e botlhokwa ya Molaotheo mme, ka ntlha ya fa e le botlhokwa
thata, ga go bonolo go e fetola.
Karolo 1 e ka tlhabololwa ka Molaotlhomo o o fetisitsweng ke Kokoano
Bosetšhaba, ka tshegetso ya boutu ya diporesente di le 75 tsa maloko a
yona le Khansele ya Bosetšhaba ya Diporofense, ka boutu ya tshegetso
ya bonnye diporofense tse thataro.
Molaotheo le bomolaotheo di tsamaisana le ditshwanelo tsa botho.
Ditshwanelo di tsenyeleditswe ka tsepamo gantsi mo karolong e e
kgethegileng ya molaotheo, e e bidiwang Molaotlhomo wa Ditshwanelo.
Kgaolo 2 ya Molaotheo wa 1996 e na le Molaotlhomo wa Ditshwanelo
wa Aforika Borwa. Ke karolo eno ya Molaotheo e e ngokileng kgatlhego
e ntsi – gape e amile bontsi jwa MaAforika Borwa – mo dingwageng
tse di mmalwa tse di fetileng. Dikabelo tseno di bua ka ditshwanelo tsa
tekatekano, seriti sa botho, botshelo le sephiri, magareng ga tse dingwe,
gape le kgololosego ya bodumedi le tlhagiso ya maikutlo. Di bua gape
ka dikamano tsa bodiri, bana, thuto le kgato ya semolao.
Molaotlhomo wa ditshwanelo tsa botho ke motheo wa temokerasi mo
Aforika Borwa. O gatelela meetlo ya temokerasi ya seriti sa botho,
tekatekano le kgololosego. Molaotlhomo wa ditshwanelo mo Kgaolong
2 ya Molaotheo o na le dintlha tse di botlhokwa tsa ditshwanelo tsa
botho tse di ikaelelang go tlhalosa ditshwanelo tsa batho, tlamelo go
yoo le ka mokgwa o ditshwanelo di diragalang, le go laola nako le
mokgwa o ditshwanelo di ka lekanyetswang ka teng.
Kgaolo 2 e ka tlhabololwa fela ka Molaotlhomo o o fetisitsweng ke
Kokoano Bosetšhaba, ka boutu ya tshegetso ya bonnye pedi tharong ya
maloko a yona le Khansele ya Bosetšhaba ya diporofense, ka boutu ya
tshegetso ya bonnye diporofense tse thataro.

iii

Diteng

DITENG
PULAMADIBOGO 							1
KGAOLO 1								2
Dikabelo tsa Motheo
KGAOLO 2 								5
Molaotlhomo wa Ditshwanelo
DITHEO TSE DI KA ETELWANG MABAPI LE 			
DITSHWANELO TSA GAGO TSA BOTHO

27

“Sekwalwa sa tshimologo sa Seesimane ke sekwalwa sa semmuso sa Molaotheo.”

Pulamadibogo

PULAMADIBOGO
Rona, batho ba Aforika Borwa,
Re itse ditshiamololo tsa rona tse di fetileng;
Re tlotla ba ba bogileng ka ntlha ya tshiamo le kgololosego mo
lefatsheng la rona;
Re tlotla ba ba diretseng go aga le go tlhabolola naga ya rona; mme
Re dumela fa Aforika Borwa e le ya botlhe ba ba tshelang mo go yona,
re le ngata e le nngwe ka go farologana.
Rona ka jalo, ka baemedi ba re ba itlhophetseng ka kgololosego, re
amogela
Molaotheo o jaaka Molao-Mogolo wa Rephaboliki gore re –
Alafe dikgogakgogano tse di fetileng mme re age Setšhaba se
se theilweng ka meetlo ya temokerasi, bosiamisi jwa batho le
ditshwanelo tse di botlhokwa tsa botho;
Tlhome metheo ya temokerasi le setšhaba se se gololesegileng
moo puso e theilweng ka thato ya batho e bile moagi mongwe
le mongwe a sireleditswe ka go lekana ke molao.
Tokafatse matshelo a baagi botlhe le go golola neo ya mongwe
le mongwe le;
Age Aforika Borwa e e kopaneng ya temokerasi e e kgonang go
tsaya maemo a yona a a siameng jaaka naga e e ipusang mo
tshikeng ya mafatshe.
A Modimo a sireletse Setšhaba sa rona.
Nkosi Sikelel’ iAfrika. Morena boloka setšhaba sa heso.
God seën Suid-Afrika. God bless South Africa.
Mudzimu fhatutšhedza Afurika. Hosi katekisa Afrika.
1

Kgaolo 1: Dikabelo tsa Motheo

KGAOLO 1
DIKABELO TSA MOTHEO
Rephaboliki ya Aforika Borwa
1. Rephaboliki ya Aforika Borwa ke naga e le nngwe e e ipusang ya
temokerasi e e theilweng mo godimo ga meetlo e e latelang:
(a) Seriti sa botho, phitlhelelo ya tekatekano le tsweletso ya
ditshwanelo tsa botho le dikgololosego.
(b) Go sa kgethololeng ka bomorafe le ka bong.
(c) Bogolo jwa Molaotheo le puso ya molao.
(d) Tshwanelo ya bagolo botlhe ya go tlhopha mo lefatsheng
lotlhe, lenaane la bosetšhaba le le tlwaelegileng la batlhophi,
ditlhopho tsa nako le nako, le mokgwa wa puso ya temokerasi
ya makoko-mantsi, go netefatsa maikarabelo, bodiredi bo
bo tsibogelang ditlhagiso le tirelo e e mo phatlalatseng.
Bogolo jwa Molaotheo
2. Molaotheo o, ke molaoomogolo wa Rephaboliki; molao kgotsa
maitsholo a a kgatlhanong le ona ga a na boleng, le ditlamego
tse o di abang di tshwanelwa go diragatswa.
Boagi
3. (1) Go na le boagi bo le nosi jwa Aforika Borwa.
(2) Baagi botlhe ba (a) na le tetla ya ditshwanelo ka go lekalekana, ditshiamelo
le molemo wa boagi; le
(b) ka tekatekano go rwala ditiro le maikarabelo a boagi,
(3) Molao wa naga o tshwanetse go tlamela ka phitlhelelo,
tatlhegelo le pusetso ya boagi.
Pina ya bosetšhaba
4. Pina ya bosetšhaba ya Rephaboliki e tlhomamisiwa ke Poresidente
ka kgoeletso.
2

Kgaolo 1: Dikabelo tsa Motheo

Folaga ya bosetšhaba
5. Folaga ya bosetšhaba e bontsho, bogauta, botala, bosweu,
bohibidu le botala jwa legodimo jaaka fa e tlhalosiwa e bile e
takilwe mo Mametlelelong 1.
Dipuo
6. (1) Dipuo tsa semmuso tsa Rephaboliki ke Sepedi, Sesotho,
Setswana, Seswati, Tshivenda, Xitsonga, Afrikaans, English,
isiNdebele, isiXhosa le isiZulu.
(2) Ka go lemoga go nyelela ga tiriso le serodumo sa dipuo
tsa batho ba rona, puso e tshwanela go tsaya dikgato tse di
bonalang le tse di bontshang kgatelopele go tlhatlosa seemo
le ntshetsopele ya tiriso ya dipuo tseno.
(3) (a) Puso ya bosetšhaba le dipuso tsa diporofense di ka dirisa
dipuo tsa semmuso dingwe le dingwe mo mabakeng
a puso, go tsewa tsia tiriso, kgonagalo, ditshenyegelo,
mabaka a karolo ya naga, le tekatekano ya ditlhokego
le dikgatlhegelo tsa baagi ka bophara kgotsa mo
porofenseng e e amegang; fela puso ya bosetšhaba le
puso nngwe le nngwe ya porofense di tshwanetse go
dirisa di le pedi tsa dipuo tsa semmuso.
(b) Bommasepala ba tshwanetse go tsaya tsia puo e e
diriswang le go kgatlhegelwa ke baagi ba bona.
(4) Puso ya bosetšhaba le dipuso tsa diporofense, ka melao le
dikgato dingwe, di tshwanetse go laola le go tlhokomela
tiriso ya dipuo tsa semmuso. Ntle le go fapoga dithulaganyo
tsa karolwana (2), dipuo tsotlhe tsa semmuso di tshwanela
go newa tlotlomatso e e lekanang e bile di tshwanelwa go
tsewa ka tekatekano.
(5) Boto ya Dipuo ya Aforika Borwa e e tlhomilweng ke molao
wa bosetšhaba e tshwanetse –
(a) go tsweletsa le go tlhola maemo a tlhabololo le tiriso
ya –
(i)
dipuo tsotlhe tsa semmuso;
3

Kgaolo 1: Dikabelo tsa Motheo

(b)

(ii) dipuo tsa seKhoi, seNama le seSan; le
(iii) puo ya diatla, le
go tsweletsa le go netefatsa tlotlo ya(i)
dipuo tsotlhe tse di dirisiwang ka gale ke ditlhopha
tsa batho mo Aforika Borwa, go akarediwa German,
Greek, Gujarati, Hindu, Portuguese, Tamil, Telegu,
le Urdu; le
(ii) Arabic, Hebrew, Sanskrit le dipuo dingwe tse di
dirisediwang maikaelelo a tumelo mo Aforika
Borwa.

4

Kgaolo 2: Molaotlhomo wa Ditshwanelo

KGAOLO 2
MOLAOTLHOMO WA DITSHWANELO
Ditshwanelo
7. (1) Molaotlhomo ono wa Ditshwanelo ke motheo wa temokerasi
mo Aforika Borwa. O babaletse ditshwanelo tsa batho
botlhe mo lefatsheng la rona e bile o tlhomamisa meetlo ya
temokerasi ya seriti sa botho, tekatekano le kgololosego.
(2) Puso e tshwanela go tlotla, go sireletsa, go etleetsa le go
diragatsa ditshiamelo tsa Molaotlhomo wa Ditshwanelo.
(3) Ditshwanelo tsa Molaotlhomo wa Ditshwanelo di laolwa
ke dikiletso tsa karolo 36, kgotsa felo gongwe mo
Molaotlhomong.
Tiragatso
8. (1) Molaotlhomo wa Ditshwanelo o ama molao mongwe
le mongwe e bile o tlama kgotlapeomolao, tsamaiso le
bosiamisi, le ditheo tsotlhe tsa puso.
(2) Kabelo ya Molaotlhomo wa Ditshwanelo e tlama motho
fela le mothomolaong, le go fitlha, moo go kgonegang go
tsewa tsia mokgwa wa tshwanelo le tiro nngwe le nngwe e e
pateletswang ke tshwanelo eo.
(3) Mo go diragatseng dithulaganyetso tsa Molaotlhomo wa
Ditshwanelo mo mothong fela le mothomolaong go ya ka
karolwana (2), kgotlatshekelo –
(a) gore e neelane ka tiragatso ya tshwanelo mo
Molaotlhomong, e tshwanetse go diragatsa, kgotsa fa
go tlhokega go tlhabolola, molao wa tlwaelo go fitlha
fa peomolao e sa neyeng nonofo go tshwanelo eo; e
bile
(b) e ka tlhabolola melawana ya molao wa tlwaelo go iletsa
tshwanelo, fa fela kiletso e tsamaelana le karolo 36(1).

5

Kgaolo 2: Molaotlhomo wa Ditshwanelo

(4) Motho molaong o na le tshiamelo ya Molaotlhomo wa
Ditshwanelo go tsamaelana le ditlhokego tsa tlholego ya
ditshwanelo le tlholego ya motho yoo.
Tekatekano
9. (1) Botlhe ba a lekana fa pele ga molao, e bile ba na le tshwanelo
ya tshireletso le tshiamelo e e lekanang ya molao.
(2) Tekatekano e akaretsa tiriso le natefaletso ka botlalo le
dikgololosego. Go etleetsa phitlhelelo ya tekatekano, molao
le dikgato dingwe, tse di diretsweng go sireletsa kgotsa go
tsweletsa batho, kgotsa dikarolo dingwe tsa batho ba ba
neng ba patikilwe ke kgethololo e e neng e sa lolama, di ka
tsewa.
(3) Puso ga e a tshwanela go kgetholola ka moo go sa tshwanelang
ka tlhamalalo kgotsa bofitlha kgatlhanong le mongwe le
mongwe, ka lebaka le lenosi kgotsa go feta go akarediwa ka
bosemorafe, bong, boimana, seemo sa lenyalo, lotso kgotsa
lefelo la loago, mmala, tshekamelobong, dingwaga,bogole,
bodumedi, maikutlo, tumelo, setso, puo, le matsalo.
(4) Ga go motho ope yo o tshwanetseng go kgethololwa ka
moo go sa tshwanelang, ka tlhamalalo kgotsa bofitlha ka
lebaka le lenosi kgotsa go feta go tsamaelana le karolowana
(3). Molao wa bosetšhaba o tshwanetse go diragatswa go
thibela kgotsa go iletsa kgethololo e e sa tshwanelang.
(5) Kgethololo go tsamaelana ka lebaka le lenosi kgotsa mabaka
mangwe a a umakilweng mo karolwana (3) e ileditswe, ntle
le fa kgethololo e lolame.
Seriti sa botho
10. Mongwe le mongwe o na le seriti sa botho ka tlhago le tshwanelo
ya tlotlo ya seriti le tshireletso.
Botshelo
11. Mongwe le mongwe o na le tshwanelo ya go tshela.
6

Kgaolo 2: Molaotlhomo wa Ditshwanelo

Kgololosego le tshireletsego ya motho
12. (1) Mongwe le mongwe o na le tshwanelo ya kgolosego le
tshireletsego ya botho, e e akaretsang tshwanelo ya –
(a) go ilediwa kgololosego ka kgobelelo kgotsa ntle le
lebaka la tshiamo,
(b) go se tlhatlhelwe ntle le go sekisiwa;
(c) kgololosego ya methale yotlhe ya tirisodikgoka go tswa
mo makaleng a puso kgotsa a poraefete;
(d) go se bogisiwe ka tsela epe; le
(e) go se tsholwe kgotsa go otlhaiwa ka mokgwa o
setlhogo, o o seng wa botho kgotsa wa tshotlo.
(2) Mongwe le mongwe o na le tshwanelo ya seriti sa mmele le
boitekanelo, e e akaretsang tshwanelo ya –
(a) go dira tshwetso mabapi le tsa pelegi,
(b) tshireletsego le taolo ya mmele; le
(c) go dirisiwa diteko tsa bongaka le bonetetshi ntle ga
tetla.
Bokgoba, bolata le tiro ya pateletso
13. Ga go ope yo o tshwanetseng go patelediwa go nna lekgoba
kgotsa lelata kgotsa go dirisia tiro ka kgapeletso.
Sephiri
14. Mongwe le mongwe o na le tshwanelo ya sephiri go akarediwa
tshwanelo ya go se –
(a) phuruphudiwe kgotsa ya go phuruphutsa ntlo;
(b) phuruphutse dithoto tsa bona;
(c) amogwe dithoto; kgotsa
(d) kgoreletse sephiri sa puisano ya batho.
Kgololosego ya bodumedi, tumelo le kakanyo
15. (1) Mongwe le mongwe o na le tshwanelo ya kgololosego ya
maikutlo, bodumedi, mogopolo, tumelo le kakanyo.
7

Kgaolo 2: Molaotlhomo wa Ditshwanelo

(2) Ditirelo tsa bodumedi di ka tshwarelwa mo dikagong tsa
puso kgotsa tse di tlamelwang ke puso fa fela:
(a) ditirelo tseo di latela melawana e e beilweng ke bothati
jo bo maleba jwa puso;
(b) ditirelo di tsamaisiwa ka tsela ya tekatekanyo; le
(c) go di tsenela go gololesegile e bile e le ka boithaopo.
(3) (a) Karolo eno, ga e kgoreletse molao go amogela –
(i)
manyalo a tumalano nngwe le nngwe ya setso,
kgotsa kamogelo ya bodumedi jo bo rileng,
kgotsa;
(ii) manaane a melao ya botho kgotsa ya malapa go
ya ka setso sengwe le sengwe kgotsa batho ba
bodumedi jo bo rileng.
(b) kamogelo go ya ka temana (a) e tshwanetse go
tsamaelana le karolo eno le dikabelo dingwe tsa
Molaotheo.
Kgololosego ya tlhagiso ya maikutlo
16. (1) Mongwe le mongwe o na le tshwanelo ya kgololosego ya go
tlhagisa maikutlo, go akarediwa –
(a) kgololosego ya dikgatiso le metswedi e mengwe ya
phasalatso;
(b) kgololosego ya go amogela kgotsa go neelana ka
tshedimosetso kgotsa dikakanyo;
(c) kgololosego ya botaki ba botlhami; le
(d) kgololosego ya thuto le kgololosego ya dipatlisiso tsa
bonetetshi.
(2) Tshwanelo ya karolotlaleletso (1) ga e akaretse –
(a) tlhotlheletso ya ntwa;
(b) tlhotlheletso ya dikhuduego; kgotsa
(c) tlhotlheletso ya letlhoo le le ikaegileng ka bomorafe,
lotso, bong, kgotsa bodumedi, le le ka bakang kgobalo.

8

Kgaolo 2: Molaotlhomo wa Ditshwanelo

Kokoano, ditshupetso, phiketo le tokomane ya dingongorego
17. Mongwe le mongwe o na le tshwanelo ya go kokoana, go
dira tshupetso, go phiketa, le go neelana ka tokomane ya
dingongorego ka kagiso le ntle ga tiriso ya dibetsa.
Kgololosego ya go nna leloko la mokgatlho
18. Mongwe le mongwe o na le tshwanelo ya kgololosego go nna
leloko la mokgatlho.
Ditshwanelo tsa sepolotiki
19. (1) Moagi mongwe le mongwe o na le tetla ya go dira boikgethelo
jwa sepolotiki go akarediwa tshwanelo ya –
(a) go itlhamela lekoko la sepolotiki;
(b) go tsaya karolo mo mererong ya mokgatlho, kgotsa
go ngoka ditokololo boemong jwa mokgatlho wa
sepolotiki; le
(c) go kgaratlhela lekoko kgotsa lebaka lengwe.
(2) Moagi mongwe le mongwe o na le tshwanelo ya ditlhopho tse
di gololesegileng, lolameng, tsa gangwe le gape boemong
jwa mokgatlho mongwe le mongwe o o theilweng ka molao
go ya ka Molaotheo.
(3) Mogolo mongwe le mongwe o na le tshwanelo ya–
(a) go tlhopha, mokgatlho mongwe le mongwe o o
theilweng ka molao go ya ka Molaotheo ka nako ya
ditlhopo, mme a dira jalo mo sephiring; le
(b) go nna ntlhopheng mo tirong ya setšhaba, fa a
tlhophilwe go dira tiro eo.
Boagi
20. Ga go moagi ope yo o tshwanetseng go ilediwa boagi.

9

Kgaolo 2: Molaotlhomo wa Ditshwanelo

Kgololosego ya motsamao le bodulo
21. (1) Mongwe le mongwe o na le kgololosego ya go ya kwa a
ratang teng.
(2) Mongwe le mongwe o na le tshwanelo ya go tswa mo gare
ga Rephaboliki.
(3) Moagi mongwe le mongwe o na le tshwanelo ya go tsena, go
nna, le go aga gongwe le gongwe mo gare ga Rephaboliki.
(4) Moagi mongwe le mongwe o na le tshwanelo ya lokwalo la
mosepele.
Kgololosego ya go gwebisana, tiro le boithutelo
22. Moagi mongwe le mongwe o na le tshwanelo ya go kgetha
kgwebo, tiro kgotsa boithutelo ka kgololosego. Tiragatso ya
kgwebo, tiro kgotsa boithutelotiro, bo ka laolwa ke molao.
Dikamano tsa bodiri
23. (1) Mongwe le mongwe o na le tshwanelo ya tiragatso ya melao
e e lolameng ya badiri.
(2) Modiri mongwe le mongwe o na le tshwanelo ya (a) go tlhama le go nna tokololo ya mokgatlho wa badiri,
(b) go tsaya karolo mo mererong le mananeong a
mokgatlho wa badiri; le
(c) go ngala tiro.
(3) Mothapi mongwe le mongwe o na le tshwanelo ya –
(a) go tlhama le go nna tokololo ya mokgatlho wa bathapi;
le
(b) go tsaya karolo mo mererong le mananeong a
mekgatlho ya bathapi;
(4) Mokgatlho mongwe le mongwe wa badiri le mokgatlho
mongwe le mongwe wa bathapi o na le tshwanelo ya –
(a) go tlhomamisa tsamaiso, manaane, le merero ya ona;
(b) go rulaganya; le
(c) go tlhama le go nna tokololo ya mokgatlho wa
tlhakanelo.
10

Kgaolo 2: Molaotlhomo wa Ditshwanelo

(5) Mokgatlho mongwe le mongwe wa badiri, mokgatlho wa
bathapi le mothapi, di na le tshwanelo ya go kgaratlhela
ditshiamelo ka mogoso. Peomolao ya bosetšhaba e ka
tlhama molao wa bosetšhaba go rulaganya dipuisano tsa
tlhakanelo. Go ya ka tekanyetso e e ileditsweng ya tshwanelo
mo karolong eno, tekanyetso e tshwanetse go tsamaelana le
Karolo 36(1).
(6) Moalo wa bosetšhaba o ka amogela dithulaganyo tsa
tshireletsego tsa mokgatlho wa badiri, tse di kwadilweng
mo ditumalanong tsa tlhakanelo. Go fitlha moo peomolao
e ka lekanyetsang tshwanelo mo Kgaolong e, tekanyetso e
tshwanetse go dumalana le Karolo 36(1).
Tikologo
24. Mongwe le mongwe o na le tshwanelo ya –
(a) tikologo e e senang kotsi mo botshelong kgotsa bothong
jwa bona; le
(b) go nna le tikologo e e sireletsegileng, mo molemong wa
dikokomane tsa ga jaana le tsa isago, go ya ka peomolao ya
bosetšhaba le dikgato dingwe tse di utlwalang tse di(i)
thibelang kgotlelego ya loapi le kelotlase ya tlhago;
(ii) etleetsang tshomarelo ya tlhago; le
(iii) babalelang ntshetsopele ya tlhabololo ya ditshedi le
tiriso ya metswedi ya tlhago ka go mametlela tlhabololo
ya moruo le loago.
Thoto
25. (1) Ga go ope yo o tshwanetseng go tseelwa thoto ya gagwe
ntle le tiragatso ya molao wa kakaretso, e bile ga go molao
ope o o tla letlelelang go gapiwa ga thoto ka kgobelelo.
(2) Thoto e ka gapiwa fela go tsamaelana le molao wa tiragatso
ya molao wa kakaretso –
(a) boemong jwa setšhaba kgotsa go tsamaelana le
dikgatlhegelo tsa setšhaba; le
11

Kgaolo 2: Molaotlhomo wa Ditshwanelo

(b)

(3)

(4)

(5)

(6)

go tsamaelana le tuelo ya phimolakeledi, tlhotlhwa
e e leng, le nako le mokgwa wa tuelo o ka gongwe
go dumalanweng ka ona ke bao ba amegang
kgotsa sweditsweng kgotsa tlhomamisitsweng ke
kgotlatshekelo.
Tlhotlhwa ya phimolakeledi, nako le mokgwa wa tuelo, di
tshwanetse go nna le tolamo le tshiamo, di supe tekatekano
magareng ga dikgatlhego tsa setšhaba le dikgatlhego tsa
ba ba amegang, go etswe tlhoko mabaka otlhe a a maleba,
go akarediwa –
(a) tiriso ya ga jaana ya thoto;
(b) lemorago, tsela e thoto e bonweng ka yona le tiriso ya
thoto;
(c) boleng jwa mebaraka jwa thoto ;
(d) seelo sa peeletso e e totobetseng ya puso le ketleetso
ya phitlhelelo ya thoto le tlhabololo ya tlhotlhwa ya
dithoto; le
(e) lebaka la go amogiwa dithoto.
Mabapi le maitlhomo a karolo eno –
(a) dikgatlhego tsa setšhaba di akaretsa boitlamo jwa
setšhaba mo tlhabololong ya lefatshe, le ditlhabololo
go tlisa phitlhelelo ya metswedi ya tlholego yotlhe mo
Aforika Borwa ka tekano; le
(b)
thoto ga e akaretse fela lefatshe.
Puso e tshwanetse go tsaya dikgato tse di maleba tsa semolao
go tsamaelana le bokgoni jwa yona, go tlhola maemo a a
kgontshang baagi go fitlhelela lefatshe ka mokgwa wa
tekatekano.
Motho kgotsa baagi bao lefatshe la bona le amogilweng
ka mokgwa o o sa siamang ka ntlha ya melao ya kgale ya
kgethololo kgotsa ditlwaelo, o tshwanetse go ya ka tsamaiso
ya Molao wa Palamente, ke bonno jo bo sireletsegileng ka fa
molaong, kgotsa go siamisa kgethololo.
12

Kgaolo 2: Molaotlhomo wa Ditshwanelo

(7) Motho kgotsa baagi ba ba amogilweng thoto morago
ga la 19 Seetebosigo 1913 ka ntlha ya melao ya kgale ya
kgethololo kgotsa tlwaelo, o na le tshwanelo, go ya ka
thulaganyo ya Molao wa Palamente, go busediwa thoto eo,
kgotsa tshiamelo e e lekaneng.
(8) Ga go taelo ya karolo eno e e tshwanetseng go kgoreletsa
puso go tsaya dikgato tsa semolao le tse dingwe go tsaya
lefatshe, metsi kgotsa tlhabololo e e maleba, ka maikaelelo
a go busetsa maemo a tshiamololo ya maloba tlwaelong,
fa fela thulano nngwe le nngwe le ditaelo tsa karolo eno di
tsamaelana le ditaelo tsa karolo 36(1).
(9) Palamente e tshwanetse go tlhama molao o o umakiwang
mo karolotlaleletso (6).
Matlo
26. (1) Mongwe le mongwe o na le tshwanelo ya go nna le bodulo
jo bo tshwanetseng.
(2) Puso e tshwanetse go tsaya dikgato tsa semolao le tse
dingwe tse di maleba go ya ka bokgoni jwa yona go netefatsa
ntshetsopele ya tshwanelo eno.
(3) Ga go motho ope yo o tshwanetseng go kobiwa mo ntlong
ya gagwe, kgotsa go ripitliwa ga ntlo ya gagwe, ntle le taelo
e e dirilweng ke kgotlatshekelo morago ga tshekatsheko
ya mabaka otlhe. Ga go molao ope o o tshwanetseng go
letlelela go ntshiwa ga batho mo matlong ntle le lebaka.
Tlhokomelo ya boitekanelo, dijo, metsi le tshireletsego ya loago
27. (1) Mongwe le mongwe o na le tshwanelo ya go fitlhelela –
(a) Ditirelo tsa tlhokomelo ya boitekanelo go akarediwa
tlhokomelo ya boitekanelo jwa tsa pelegi;
(b) Dijo tse di lekaneng le metsi a a phepa; le
(c) Tshireletso ya loago e e akaretsang tlamelo e e maleba
ka ketleetso ya puso, fa ba sa kgone go itlamela le bana
ba bona, go ba tlamela ka thuso ya puso e e maleba.
13

Kgaolo 2: Molaotlhomo wa Ditshwanelo

(2) Puso e tshwanetse go tsaya dikgato tsa semolao le tse
dingwe tse di maleba go ya ka bokgoni jwa yona go netefatsa
ntshetsopele ya nngwe le nngwe ya ditshwanelo tseno.
(3) Ga go ope yo o tshwanetseng go ilediwa kalafi ya
tshoganyetso.
Bana
28. (1) Ngwana mongwe le mongwe o na le tshwanelo ya –
(a) go tewa leina la bosetšhaba go simologa ka motsi wa
pelego;
(b) tlhokomelo ya losika kgotsa ya batsadi, kgotsa
tlhokomelo nngwe e e maleba fa a tlositswe mo
tlhokomelong ya lelapa la gaabo;
(c) phepo ya motheo, tshireletso, ditirelo tse di tlhokegang
tsa boitekanelo, le ditirelo tsa loago;
(d) go sireletswa mo tlhokomelong e e makgwakgwa,
tshotlo, tlhokofatso le nyenyefatso;
(e) go sireletswa kgatlhanong le tshotlo ka go dirisiwa
ditiro tse di sa dumelelwang;
(f) tshireletso kgotsa thibelo ya go batla go dira kgotsa go
tlamela ka ditirelo tse di sa –
(i)
tshwanelang dingwaga tsa ngwana, kgotsa
(ii) tse di bayang botshelo jwa ngwana mo kotsing,
thuto, boitekanelo jwa
mmele, tlhaloganyo,
mowa, maitseo kgotsa kgolo ya ngwana;
(g) ga a tshwanelwa go tlhatlhelwa mo kgolegong ntle le fa
e le kgato ya bofelo, fa a ka tlhatlhelwa, go tlaleletsa mo
ditshwanelong tsa ngwana go tsamaelana le karolo 12
le 35, ngwana a ka tlhatlhelwa fela nako e khutshwane
tota, e bile o na le tshwanelo ya –
(i)
go se kopanngwe le batshwara ba ba fetang
dingwaga di le 18 ; le
(ii) go tsholwa ka mokgwa, le ka fa tlase ga maemo a
a tsayang tsia dingwaga tsa ngwana;
14

Kgaolo 2: Molaotlhomo wa Ditshwanelo

(h)

go abela ngwana mmueledi wa puso, e bile ka
ditshenyegelo tsa puso, mo dikgetsing tsa ngangisano
tse di amang ngwana, fa go ka nna le kgonagalo ya
thibelo ya tiriso ya molao; le
(i)
go se dirisiwe ka tlhamalalo mo gare ga kgotlhang ya
dibetsa, le go sirelediwa ka dinako tsa kgotlhang ya
dibetsa.
(2) Dikgatlhegelo tsa ngwana di elwa tlhoko thata mo mabakeng
otlhe a amang ngwana.
(3) Go ya ka karolo eno, “ngwana” ke motho wa dingwaga tse di
fa tlase ga 18.
Thuto
29. (1) Mongwe le mongwe o na le tshwanelo ya –
(a) go fitlhelela thuto ya motheo, go akarediwa le thuto ya
bagolo; le
(b) go fitlhelela thuto e kgolwane, eo e tshwanetseng
go ntshetswapele ke puso ka tiriso ya dikgato tse di
maleba.
(2) Mongwe le mongwe o na le tshwanelo ya go amogela thuto
ka puo ya semmuso kgotsa puo ya boikgethelo mo ditheong
tsa thuto tsa botlhe, fa seo se kgonagala. Go netefatsa
phitlhelelo ya nnete ya se, le tiragatso ya tshwanelo eno, puso
e tshwanetse go sekaseka maphata otlhe a a kgonegang a
thuto, go akaretsa ditheo tse di rutang ka loleme lo le nosi, e
bile go etswe tlhoko –
(a) tekatekano;
(b) kgonagalo; le
(c) di tshegetsang maemo a aseng kwa tlase fa a
tshwantshwanngwa le a ditheo tsa botlhe tsa thuto.
(3) Mongwe le mongwe o na le tshwanelo ya go tlhama le go
mametlelela, ka ditshenyegelo tsa bona, ditheo tsa thuto tse
di ikemetseng tse –
15

Kgaolo 2: Molaotlhomo wa Ditshwanelo

(a)
(b)
(c)

di sa kgethololeng go ya ka lotso;
di kwadisitsweng ke puso; le
di tshegetsang maemo a a seng kwa tlase fa a
tshwantshwanngwa le a ditheo tsa botlhe tsa thuto.
(4) Karolotlaleletso (3) ga e thibele ketletso ya puso go ditheo
tsa thuto tse di ikemetseng.
Puo le setso
30. Mongwe le mongwe o na le tshwanelo ya go dirisa puo le go
tsaya karolo mo ditiragalong tsa setso go ya ka boikgethelo jwa
gagwe, mme ga go ope yo o tshwanelang go dirisa ditshwanelo
tseo ka mokgwa o o kgatlhanong le taelo nngwe le nngwe ya
Molaotlhomo wa Ditshwanelo.
Ditlhopa tsa Setso, bodumedi, le puo
31. (1) Batho ba ditlhopha tsa setso, bodumedi kgotsa puo ga ba
tshwanelwa go ilediwa tshwanelo, le maloko mangwe a
setšhaba seo, go –
(a) itumelela setso sa bona , go diragatsa bodumedi jwa
bona, le go dirisa puo ya bona; le
(b) tlhama, go nna leloko, le go tshegetsa mekgatlho ya
setso, borapedi le puo le ditheo tse dingwe tsa setšhaba.
(2) Ditshwanelo tse di mo Karolotlaleletso (1) ga di a tshwanela
go diragadiwa ka mokgwa o o kgatlhanong le taelo nngwe
le nngwe ya Molaotlhomo wa Ditshwanelo.
Phitlhelelo go tshedimosetso
32. (1) Mongwe le mongwe o na le tshwanelo ya go fitlhelela –
(a) tshedimosetso nngwe le nngwe ya puso; le
(b) tshedimosetso nngwe le nngwe e e mo mothong yo
mongwe, e e tlhokegang go diragatsa kgotsa tshireletso
ya tshwanelo nngwe le nngwe.

16

Kgaolo 2: Molaotlhomo wa Ditshwanelo

(2) Go tshwanetse gore go tlhamiwe molao wa bosetšhaba go
diragatsa tshwanelo eno, e bile e tshwanetse go tlamela ka
dikgato tse di maleba go fokotsa morwalo wa botsamaisi le
ditshenyegelo tsa madi mo pusong.
Tiragatso ya tsamaiso ya bosiamisi
33. (1) Mongwe le mongwe o na le tshwanelo ya tsamaiso ya
bosiamisi go ya ka molao, le tsamaiso e e lolameng e bile e
tlhomame.
(2) Mongwe le mongwe yo ditshwanelo tsa gagwe di gatakilweng
maswe ka ntlha ya tiragatso ya tsamaiso ya bosiamisi, o na le
tshwanelo ya go tlamelwa ka mabaka a a kwetsweng.
(3) Go tshwanetse gore go tlhamiwe molao wa bosetšhaba go
diragatsa ditshwanelo tseno, le go –
(a) netefatsa gore tiragatso ya tsamaiso e sekasekwa ke
kgotlatshekelo kgotsa, fa go le botlhokwa, ke lekgotla
tsamaiso le le ikemetseng;
(b) go gapeletsa puso go rwala maikarabelo a go diragatsa
ditshwanelo tse di mo karolotlaleletso (1) le (2); le
(c) tsweletsa pele tsamaiso e e manontlhotlho.
Phitlhelelo go dikgotlatshekelo
34. Mongwe le mongwe o na le tshwanelo ya gore kgotlhang nngwe
le nngwe e ka rarabolwa ka tiragatso ya molao ka tiriso ya
kgotlatshekelo ya baagi e e lolameng kgotsa, fa go tshwanela,
lekgotla lengwe le le ikemetseng kgotsa bolaodi bongwe.
Batshwarwa, batlhatlhelwa le balatofadiwa
35. (1) Mongwe le mongwe yo o tshwaretsweng bosenyi o na le
tshwanelo ya –
(a) go didimala;
(b) go itsisiwe ka botlalo –
(i)
tshwanelo ya go didimala; le
(ii) ditlamorago tsa go se didimale;
17

Kgaolo 2: Molaotlhomo wa Ditshwanelo

(c)

go se patelediwe go ipobola kgotsa kamogelo ya
molato e e ka dirisiwang jaaka bopaki kgatlhanong le
motho yoo;
(d) go tlhagisiwa fa pele ga kgotlatshekelo ka bonako jo bo
kgonagalang, mme e seng morago ga –
(i)
diura di le 48 morago ga go tshwarwa; kgotsa
(ii) ka bokhutlo jwa letsatsi la ntlha la kgotlatshekelo,
morago ga go feta ga diura di le 48, fa diura di
le 48 di fetile e se nako ya tiro ya kgotlatshekelo,
kgotsa ka letsatsi le e seng la kgotlatshekelo la
tlwaelo.
(e) ka letsatsi la ntlha morago ga go tlhatlhelwa, go
latofadiwa kgotsa go bolelelwa lebaka la tswelelopele
ya go tlhatlhelwa, kgotsa la go gololwa; le
(f) go gololwa mo kgolegong fa dikgatlhego tsa bosiamisi
di letla, go ya ka mabaka a a maleba.
(2) mongwe le mongwe yo o tlhatlhetsweng, go akarediwa
motshwara mongwe le mongwe yo o bonweng molato, o na
le tshwanelo ya –
(a) go itsisiwe ka bonako mabaka a go tlhatlhelwa;
(b) go kgetha, le go rerisana le mmueledi, le go itsisiwe ka
tshwanelo eno ka botlalo;
(c) go fiwa mmueledi ke puso, le ka ditshenyegelo tsa puso
fa go ka nna le kgoreletso ya bosiamisi le go itsisiwe ka
tshwanelo eno ka botlalo;
(d) go gwetlha tolamo ya go tlhatlhelwa ga gagwe ka
namana fa pele ga kgotlatshekelo, le go gololwa fa go
tlhatlhelwa ga gagwe go sa tsamaelane le molao;
(e) maemo a a tsamaelanang le seriti sa botho, go
akarediwa bonnye maitemogelo le tlamelo ya bonno
jo bo maleba, phepo, dikwalo tsa go buisa le kalafi, ka
ditshenyegelo tsa puso; le
(f) go letlwa go golagana le go etelwa ke 18

Kgaolo 2: Molaotlhomo wa Ditshwanelo

(i)
mogatse kgotsa molekane;
(ii) ba losika;
(iii) moruti yo tlhophilweng wa bodumedi; le
(iv) ngaka e e tlhophilweng.
(3) Motho mongwe le mongwe yo o latofadiwang o na le
tshwanelo ya tsheko e e lolameng go akarediwa tshwanelo
ya –
(a) go itsisiwe molato ka botlalo go mo kgontsha go araba;
(b) go nna le nako e e lekaneng le didiriswa go baakanya
bopaki;
(c) go sekisiwa phatlhalatsa mo kgotlatshekelong ya
tlwaelo,
(d) go simolola le go khutla ga tsheko ntle le tiego e e sa
tlhokagaleng;
(e) go nna teng fa a sekisiwa;
(f) go kgetha, le go emelwa ke, mueledi le go itsisiwe ka
tshwanelo eo ka bonako;
(g) go fiwa mmueledi ke puso, ka ditshenyegelo tsa puso,
fa go na le kgonagalo ya tshiamololo ya bosiamisi, le
go itsisiwe ka tshwanelo eo ka botlalo;
(h) go tsewa o se molato, le go didimala, le go se neelane
ka bopaki ka nako ya ditsamaiso tsa tsheko;
(i)
go ntsha bopaki le go ganetsa bopaki;
( j)
go se patelediwe go ntsha bopaki jo bo bofelelang;
(k) go sekisiwa ka puo e tlhaloganngwang ke molatofadiwa
kgotsa, fa seo se sa kgonagale, ranolela ditsamaiso tsa
tsheko mo puong eo;
(l)
go se atlholwe mabapi le molao mongwe kgotsa tlogelo
nngwe e e neng e se tlolomolao go ya ka molao wa
bosetšhaba kgotsa wa boditšhabatšhaba ka nako ya
tiragalo kgotsa tlogelo;
(m) go se sekisiwe boemong jwa tlolomolao kgotsa tlogelo
eo motho a kileng a bonwa molato mabapi le yona
kgotsa katlholo;
19

Kgaolo 2: Molaotlhomo wa Ditshwanelo

(n)

go atlholwa ka kotlo e botlhofo ya tse di umakilweng
boemong jwa tatofatso e e fetotsweng ka nako ya go
diriwa ga tatofatso le nako ya katlholo; le
(o) go ikuela go, kgotsa tshekatsheko sešwa ke
kgotlatshekelo e kgolwane.
(4) Gangwe le gape fa karolo eno e batla gore motho a fiwe
tshedimosetso, tshedimosetso eo, e tshwanetse go fiwa
motho oo ka puo e a e tlhaloganyang.
(5) Bopaki jo bo bonweng ka mokgwa o o kgatlhanong le
Tshwanelo nngwe le nngwe ya Botho bo tshwanetse go
kgaphelwa thoko fa go na le kgonagalo ya gore bopaki jo bo
ka ama tolamo ya tsheko kgotsa ka tsela nngwe bo ka nna
kotsi mo tsamaisong ya bosiamisi.
Tekanyetso ya ditshwanelo
36. (1) Ditshwanelo tsa Molaotlhomo wa Ditshwanelo di lekanyediwa
fela go tsamaelana le ditaelo tsa molao wa tiragatso ka
kakaretso, fa fela tekanyetso e le maleba e bile e lolame go
mametlelela kgololosego ya temokerasi le seriti sa botho,
tekatekano le kgololosego, go etswe tlhoko dintlha tsotlhe
tse di maleba go akarediwa –
(a) mokgwa wa tshwanelo;
(b) botlhokwa jwa maikaelelo a tekanyetso;
(c) mokgwa le bogolo jwa tekanyetso;
(d) kgolagano gare ga tekanyetso le maikaelelo a yona; le
(e) mekgwa e e sa ilediwang ka botlalo go fitlhelela
maikaelelo.
(2) Ntle le go tsamaelana le ditaelo tsa karolotlaleletso (1) kgotsa
go taelo nngwe le nngwe ya Molaotheo, ga go molao ope o
o tshwanetseng go lekanyetsa tshwanelo nngwe le nngwe e
e umakilweng mo Molaotlhomong wa Ditshwanelo.

20

Kgaolo 2: Molaotlhomo wa Ditshwanelo

Maemo a tshoganyetso
37. (1) Maemo a tshoganyetso a phasaladiwa fela go tsamaelana le
Molao wa Palamente, fela fa –
(a) botshelo jwa setšhaba bo le mo kotsing ya ntwa, tlhaselo,
khuduego ka kakaretso, tlhakatlhakano, matshosetsi
mangwe a setšhaba a tlhago kgotsa tshoganyetso ; le
(b) kgoeletso e botlhokwa go tlisa kagiso le tolamo.
(2) Kgoeletso ya maemo a tshoganyetso, le molao mongwe le
mongwe o o rebotsweng kgotsa kgato nngwe le nngwe e e
tsewang go tsamaelana le kgoeletso eo, e ka dira fela –
(a) fa go na le kgonagalo; le
(b) eseng go feta matsatsi a le 21 go simolola ka letlha
la kgoeletso ntle le fa Kokoano ya Bosetšhaba e ka
tsaya tshwetso ya go atolosa kgoeletso. Ntlokokoano
Bosetšhaba e ka atolosa kgoeletso ya maemo a
tshoganyetso ka nako e e sa feteng dikgwedi di le tharo
ka nako. Katoloso ya ntlha ya maemo a tshoganyetso
e tshwanetse go diriwa ka tshwetso e e amogetsweng
ke boutu ya bontsi jwa maloko a Ntlokokoano
Bosetšhaba. Katoloso nngwe le nngwe morago ga moo,
e tshwanetse go dirwa ka tshwetso e e amogetsweng
ke boutu ya bontsi jwa diperesente di le 60 tsa maloko
a Ntlokokoano Bosetšhaba. Tshwetso go tsamaelana le
temana eno, e ka amogelwa fela go ya ka dipuisano tsa
botlhe mo Ntlokokano Bosetšhabeng.
(3) Kgotlatshekelo nngwe le nngwe e e nang le bokgoni e ka
dira tshwetso ka botlhokwa jwa –
(a) kgoeletso ya maemo a tshoganyetso;
(b) katoloso nngwe le nngwe ya kgoeletso ya maemo a
tshoganyetso; kgotsa.
(c) molao mongwe le mongwe o o rebotsweng , kgotsa
kgato nngwe e e tserweng ka ntlha ya mabaka a
kgoeletso ya maemo a tshoganyetso.
21

Kgaolo 2: Molaotlhomo wa Ditshwanelo

(4) Molao mongwe le mongwe o o rebotsweng ka ntlha ya
kgoeletso ya maemo a tshoganyetso o ka nna kgatlhanong
le Molaotlhomo wa Ditshwanelo fa fela –
(a) go fapoga go le botlhokwa go tsamaelana le maemo a
tshoganyetso; e bile
(b) molao –
(i)
o tsamaelana le maitlhomo a Rephaboliki go
tsamaelana le molao wa boditšhabatšhaba wa
maemo a tshoganyetso;
(ii) o tsamaelana le karolotlaleletso(5); mme
(iii) o phasaladitswe mo Lokwalodikgang la Puso
ka bonako jo bo kgonagalang morago ga go
rebolwa.
(5) Ga go Molao wa Palamente o o mametlelelang kgoeletso ya
maemo a tshoganyetso, le molao o o tlhomilweng kgotsa
kgato nngwe e e tserweng ka ntlha ya kgoeletso, e e ka
letlang kgotsa ya dumelela –
(a) go se latofadiwe ga puso, kgotsa mongwe le mongwe,
tebang le tiragalo nngwe le nngwe ya tlolomolao;
(b) tlontlololo nngwe le nngwe mo karolong eno; kgotsa
(c) tlontlololo nngwe le nngwe mo karolong e e umakilweng
mo kholomong ya 1 ya Lenaane la Ditshwanelo-TseDi-sa Tlontlololeng, go tsamaelana le ditekanyetso tse
di lebaganeng le karolo eo, mo kholomong ya 3 ya
lenaane leo.

22

Kgaolo 2: Molaotlhomo wa Ditshwanelo

Lenaane la Ditshwanelo tse di sa Tlontlololegeng
1
Nomoro ya
Karolo
9

10
11
12
13
28

2
Setlhogo sa
karolo
Tekatekano

3
Selekano seo tshwanelo e
sireleditsweng ka sona
Tebang le kgethololo e ikaegileng
ka
Lebaka la bomorafe, mmala, lotso ,
tshika, bong,
bodumedi kgotsa puo
Seriti sa botho Gotlhelele
Botshelo
Gotlhelele
Kgololosego le Tebang le dikarolwana(1)(d) le(e) le
tshireletsego ya 2(c)
motho
Bokgoba, tiro ya Tebang le bokgoba le bolata
bolata
le ya pateletso
Bana
Tebang le
- karolwana (1)(d) le(e);
- ditshwanelo mo dikatemaneng(i)
le(ii) tsa karolwana(1) (g); le
- karolwana(1)(i) tebang le bana
ba dingwaga di le 15 le tse di
kwa tlase

23

Kgaolo 2: Molaotlhomo wa Ditshwanelo

1
Nomoro ya
Karolo
35

2
Setlhogo sa
karolo
Batshwarwa,
batlhatlhelwa le
ba ba
latofadiwang

3
Selekano seo tshwanelo e
sireleditsweng ka sona
Tebang le:
- karolotlaleletso (1)(a), (b) le (c) le
(2)(d)
- ditshwanelo mo ditemaneng (a)
go fitlha (0) tsa karolotlaleletso
(3), ntle le temana (d);
- karololotlaletso (4), le
- karolotlaleletso (5) tebang le
kgaphelothoko ya bopaki fa
kamogelo ya bopaki bo bo
ka dirang gore tsheko e tlhoke
tolamo

(6) Fa mongwe a tlhatlhetswe ntle le go sekisiwa ka ntlha ya
tlontlololo ya ditshwanelo go tsamaelana le kgoeletso ya
maemo a tshoganyetso, mabaka a a latelang a tshwanetse
go elwa tlhoko:
(a) Mogolo wa losika kgotsa tsala ya motlhatlhelwa e
tshwanetse go itsisiwe ka bonako jo bo kgonagalang fa
motho yoo a tlhatlhetswe.
(b) Kitsiso e tshwanetse go phasaladiwa mo Lokwalodikgang
la Puso mo nakong ya matsatsi a le matlhano morago
ga go tshwariwa ga motho yoo, mme e tshwanetse go
tlhalosa leina la motlhatlhelwa, lefelo la tlhatlhelo le
tatofatso ya motlhatlhelwa.
(c) Motlhatlhelwa o tshwanetse go dumelelwa go ikgethela
le go tlhatlhobiwa ke ngaka nako nngwe le nngwe fa go
kgonagala.
(d) Motlhatlhelwa o tshwanetse go letlelelwa go ikgethela
le go etelwa ke mmueledi nako nngwe le nngwe.
24

Kgaolo 2: Molaotlhomo wa Ditshwanelo

(e)

kgotlatshekelo e tshwanela go sekaseka tlhatlhelo ka
bonako jo bo kgonagalang, ya matsatsi a le 10 morago
ga go tswalelwa ga motho yoo, e bile kgotlatshekelo
e tshwanela go golola motlhatlhelwa ntle le fa go le
botlhokwa go mo tswalelela go tsweletsa kagiso le
tolamo.
(f) Motlhatlhelwa yo o sa gololweng go ya ka tshekatsheko
ya temana (e) kgotsa yo a sa gololweng go ya ka
tshekatsheko mo temaneng eno, a ka dira kopo
go kgotlatshekelo go sekaseka sešwa go tswalelwa
ga gagwe nako nngwe le nngwe morago ga go
feta matsatsi a le 10 morago ga tshekatsheko e e
fetileng, mme kgotlatshekelo e tshwanetse go golola
motlhatlhelwa, ntle le fa go sa ntse go le botlhokwa
go tswalela motlhatlhelwa go ntshetsa pele kagiso le
tolamo.
(g) Motlhatlhelwa o tshwanetse go dumelelwa go
tlhagelela ka namana fa pele ga kgotlatshekelo nngwe
le nngwe e e sekasekang go tlhatlhelwa ga gagwe, le
go emelwa ke mmueledi mo tshekong, mme le go dira
boikuelo kgatlhanong le ntshetsopele ya go tlhatlhelwa
ga gagwe;
(h) Puso e tshwanela go bolelela kgotlatshekelo mabaka a
a dirang gore motlhatlhelwa a dule a mo kgolegelong,
e bile e tshwanetse go neela motlhatlhelwa kgatiso ya
lokwalo la mabaka a go tlhatlhelwa bonnye matsatsi a
le mabedi pele lekgotla le sekaseka go tlhatlhelwa ga
gagwe.
(7) Fa lekgotla le golola motlhatlhelwa, motho yoo ga a
tshwanelwa go tshwariwa gape ka ntlha ya mabaka ao
gape ntle le fa puso e ka bontsha kgotlatshekelo lebaka le
le botlhokwa go maatlafatsa go tlhatlhelwa ga motho yoo
gape.
25

Kgaolo 2: Molaotlhomo wa Ditshwanelo

(8) Karolotlaleletso (6) le (7) ga di ame batho ba e seng baagi ba
Rephaboliki ya Aforika Borwa, e bile ba tlhatlhetswe ka ntlha
ya kgotlhang ya dibetsa ya boditšhabatšhaba. Fa go le jalo,
puso e tshwanetse go itepatepanya le maemo a a tlamang
Rephaboliki go ya ka molao wa botho wa boditšhabatšhaba
mabapi le go tlhatlhelwa ga batho bao.
Pateletso ya ditshwanelo
38. Mongwe le mongwe yo o umakilweng mo karolong eno, o
na le tshwanelo ya go tlhagelela fa pele ga kgotlatshekelo e e
ikemetseng, ka ngongorego ya gore tshwanelo ya Molaotlhomo
wa Ditshwanelo e gatakilwe, kgotsa tshoseditswe, e bile
kgotlatshekelo e ntsha katlholo e e maleba , go akarediwa le
tumalano ya ditshwanelo. Batho ba ba ka dirang kopo go
kgotlatshekelo ke –
(a) mongwe le mongwe yo o emetseng dikgatlhegelo tsa gagwe;
(b) mongwe le mongwe yo o dirang seo boemong jwa motho yo
mongwe yo o sa kgoneng go ikemela ka boena;
(c) mongwe le mongwe yo o dirang jaaka tokololo ya, kgotsa
mo dikgatlhegelong tsa, lekoko kgotsa setlhopa sa batho;
(d) mongwe le mongwe yo o dirang boemong jwa dikgatlhagelo
tsa setšhaba;
(e) mokgatlho o o dirang boemong jwa dikgatlhegelo tsa
ditokololo tsa ona.
Tlhaloso ya Molaotlhomo wa Ditshwanelo
39. (1) Fa go tlhalosiwa Molaotlhomo wa Ditshwanelo, kgotlatshekelo,
lekgotlatheetso kgotsa foramo –
(a) e tshwanetse go tsweletsa meetlo ya setšhaba sa
temokerasi e e ikaegileng mo seriting sa botho,
tekatekano le kgololosego.
(b) e tshwanetse go ela tlhoko molao wa boditšhabatšhaba,
le
(c) go sekaseka molao wa dinaga-ntle.
26

Kgaolo 2: Molaotlhomo wa Ditshwanelo

(2) Fa go tlhalosiwa molao mongwe le mongwe, le fa go
tlhabololwa molao wa tlwaelo, kgotsa wa setso, kgotlatshekelo
nngwe le nngwe, lekgotlatheetso kgotsa foramo e tshwanetse
go tsweletsa mowa, moono le maikaelelo a Molaotlhomo wa
Ditshwanelo.
(3) Molaotlhomo wa Ditshwanelo ga o ganele go nna teng
ga tshwanelo nngwe le nngwe kgotsa kgololosego e e
amogelwang kgotsa atlenegisitsweng mo molaong wa setso
kgotsa molao, fa fela e tsamaelana le Molaotlhomo.

27

Ditheo tse go ka ikgolaganngwang le tsona mabapi le Ditshwanelo tsa gago tsa Botho

DITHEO TSE GO KA IKGOLAGANNGWANG LE
TSONA MABAPI LE DITSHWANELO TSA GAGO
TSA BOTHO
1. Ofisi ya Mosireletsi wa Setšhaba
Ofisi ya Mosireletsi wa Setšhaba e ikaelela go diragatsa taelo ya
yona ya semolaotheo go tiisa temokerasi ya semolaotheo ka go dira
dipatlisiso ka magatwe a maitsholo a a makgwakgwa a maphata a
Puso, go nolofatsa tharabololo ya dithulano, go bega le go atlenegisa
dikgato tsa kgopololo le go maatlafatsa temoso ka ga karolo le
maikarabelo a Mosireletsi wa Setšhaba.
Dintlha tsa kgolagano
Aterese ya tiro:
175 Lunnon Street
				
Hillcrest Office Park
				Pretoria
				0083
Aterese ya poso:		
Private Bag X677
				Pretoria
				0001
Nomoro ya mogala:		
012 366 7000
Nomoro e e sa duelweng: 0800 11 20 40
Nomoro ya fekese:		
012 362 3473 / 086 575 3292
Aterese ya imeile: 		
customerservice@pprotect.org
				registration2@pprotect.org.za
Webesaete:			www.pprotect.org

28

Ditheo tse go ka ikgolaganngwang le tsona mabapi le Ditshwanelo tsa gago tsa Botho

2.

Khomišene ya Ditshwanelo tsa Botho ya Aforika Borwa

Khomišene ya Ditshwanelo tsa Botho ke setheo sa bosetšhaba se se
tlhometsweng go diragatsa temokerasi ya semolaotheo ka go tsweletsa
le go sireletsa ditshwanelo tsa botho; ka go sekaseka dikgatako tsa
ditshwanelo tsa botho le go batla mekgwa e e nonofileng ya go
siamisa dikgatako tseo ka go baya leitlho le go lekanyetsa ditshwanelo
tsa botho; go lemosa ka dintlha tsa ditshwanelo tsa botho le thuto le
katiso ya ditshwanelo tsa botho.
Dintlha tsa kgolagano
Aterese ya tiro:		
Braampark Forum 3,
				33 Hoofd Street
				Braamfontein
				Johannesburg
Aterese ya poso:		
Private Bag X2700
				Houghton
				Johannesburg
				2041
Nomoro ya mogala:		
011 877 3600
Nomoro ya fekese:		
011 403 6621
Aterese ya imeile:		
info@sahrc.org.za
				complaints@sahrc.org.za
Webesaete:			www.sahrc.org.za

29

Ditheo tse go ka ikgolaganngwang le tsona mabapi le Ditshwanelo tsa gago tsa Botho

3.

Khomišene ya Tsweletso le Tshireletso ya Ditshwanelo tsa
Semorafe, Setso, Bodumedi le Dipuo

Khomišene ya Tsweletso le Tshireletso ya Ditshwanelo tsa Semorafe,
Setso, Bodumedi le Dipuo e ikaelela go tsweletsa le go tlhabolola
kagiso, botsalano, botho, boitshoko le kopano ya bosetšhaba
magareng ga mekgatlho ya setso, sedumedi le dipuo.
Dintlha tsa kgolagano
Aterese ya tiro:		
Braampark Forum 4,
				33 Hoofd Street
				Braamfontein
				Johannesburg
Aterese ya poso:		
Private Bag X 90 000
				Houghton
				2041
Nomoro ya mogala:		
011 537 7631
Nomoro ya fekese:		
011 880 3495 / 086 660 8986
Aterese ya imeile:		
chairperson@crlcommission.org.za
				ceo@crlcommission.org.za
				info@crlcommission.org.za
				complaints@crlcommission.org.za
Webesaete:			www.crlcommission.org.za

30

Ditheo tse go ka ikgolaganngwang le tsona mabapi le Ditshwanelo tsa gago tsa Botho

4.

Khomišene ka ga Tekatekanyobong

Khomišene ka ga Tekatekanyobong (CGE) e tlhametswe go tsweletsa le
go tlotla tekatekano ya bong le go netefatsa phitlhelelo ya tekatekano
ya bong mo makaleng a setšhaba. Ka nepagalo CGE e ikaelela go
tlhama setšhaba se se senang kgethololo ya bong le mefuta yotlhe
ya kgatelelo, seo mo go sona batho ba tla nnang le tšhono ya go
fitlhelela bokgoni jwa bona, ntle le go tlhaolwa go ya ka bosemorafe,
boemo, bong, bodumedi, tshekamelobong, bogole kgotsa lefelo la
bonno.
Dintlha tsa kgolagano
Aterese ya tiro:		
Constitution Hill
				Women’s Jail East Wing
				2 Kotze Street
				Braamfontein
				Johannesburg
Aterese ya poso:		
P.O Box 32175
				Braamfontein
				2017
Nomoro ya mogala:		
011 403 7182
Nomoro ya fekese:		
011 403 7188
Aterese ya imeile:		
cgeinfo@cge.org.za
Webesaete:			www.cge.org.za

31

Ditheo tse go ka ikgolaganngwang le tsona mabapi le Ditshwanelo tsa gago tsa Botho

5. Ofisi ya Khomišene ya Bodiredipuso
Ofisi ya Khomišene ya Bodiredipuso e tsaya taelo ya yona go tswa mo
dikarolong 195 le 196 tsa Molaotheo. Ofisi eno e neilwe dithata le go
maatlafatswa go, mo gare ga tse dingwe, batlisisa, baya leitlho le go
lekanyetsa thulaganyo le tsamaiso ya Bodiredipuso.
Taelo eno e akaretsa tekanyetso ya diphitlhelelo, kgotsa tlhaelo ya
manaane a Puso. Ofisi ya Khomišene ya Bodiredipuso e patelesega
go tsweletsa mekgwa ya go lekanyetsa e e tla netefatsang tiro e e
nonofileng e bile e le manontlhotlho ya Bodiredipuso le go tsweletsa
meetlo le meono ya tsamaiso ya setšhaba jaaka e tlhagisitswe mo
Molaotheong, mo Bodiredipusong jotlhe.
Dintlha tsa kgolagano
Aterese ya tiro:		
Commission House
				
Cnr Hamilton & Ziervogel Streets
				Pretoria
Aterese ya poso:		
Private Bag X121
				Pretoria
				0083
Nomoro ya mogala:		
012 352 1000
Nomoro ya fekese:		
012 325 8382
Aterese ya imeile:		
info@opsc.gov.za
Webesaete:			www.psc.gov.za

32

Ditheo tse go ka ikgolaganngwang le tsona mabapi le Ditshwanelo tsa gago tsa Botho

6.

Lefapha la Bosiamisi le Tlhabololo ya Molaotheo

Lefapha la Bosiamisi le Tlhabololo ya Molaotheo le na le Lekala:
Tlhabololo ya Molaotheo. Maitlhomo a Lekala ke go tsweletsa, fetola,
le go tlhabolola Molaotheo, ditshwanelo tsa botho le temokerasi ya
botsayakarolo mo boemong jwa puso.
Dintlha tsa kgolagano
Aterese ya tiro:		
329 Pretorius Street
				
(c/o Pretorius & Sisulu Streets)
				First Floor, Momentum Building
				Pretoria
Aterese ya poso:		
Private Bag X81
				Pretoria
				0001
Nomoro ya mogala:		
012 315 1111
Aterese ya imeile:		
constitutionalrights@justice.gov.za
Webesaete:			www.justice.gov.za

33

Ditheo tse go ka ikgolaganngwang le tsona mabapi le Ditshwanelo tsa gago tsa Botho

7. Legal Aid South Africa
Legal Aid South Africa ke mokgatlho o o ikemetseng o o tlhamilweng
ka maikaelelo a go naya thuso ya semolao kgotsa go dira gore thuso
ya semolao e fitlhelelwe ke batho ba ba dikobo dikhutswane go ya ka
bokgoni jwa ona jwa ditšhelete. O neelana gape ka kemedi ya semolao
e e duelelwang ke Puso, jaaka go tlhagisitswe mo Molaotheong le
melawaneng e e maleba e e neelanang ka tumelelo ya tshwanelo ya
kemedi ya semolao ka tuelelo ya Puso.
Dintlha tsa kgolagano
Fa o batla go itse ka ofisi ya kgaolo ya Legal Aid South Africa, senthara
ya bosiamisi kgotsa ofisi ya sathelaete, ikgolaganye le Legal Aid South
Africa jaana:
Aterese ya tiro:		
29 De Beer Street
				Braamfontein
				Johannesburg
				2017
Aterese ya poso: 		
Private Bag X76
				Braamfontein
				2017
Nomoro ya mogala:		
011 877 2000
Nomoro e e sa duelweng: 0800 110 110
Nomoro ya fekese:		
011 877 2222
Aterese ya imeile:		
Communications2@legal-aid.co.za
Webesaete:			www.legal-aid.co.za

34

Setswana

Dikabelo tsa Motheo
tsa Molaotheo
Wa Rephaboliki ya Aforika Borwa,
1996, Di tlhofofaleditswe Baithuti

Department of Justice and Constitutional Development
Tel: 012 315 1111
Private Bag X81, Pretoria, 0001
constitutionalrights@justice.gov.za
www.justice.gov.za

PULAMADIBOGO, DIKABELO TSA MOTHEO LE
MOLAOTLHOMO WA DITSHWANELO
“Sekwalwa sa tshimologo sa Seesimane ke sekwalwa sa semmuso sa Molaotheo”


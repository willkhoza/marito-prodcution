Sesotho

Dinehelano tsa Theho
ya Molaotheo
wa Rephaboliki ya Afrika Borwa
1996, di Entswe Bobebe bakeng la
Baithuti

Department of Justice and Constitutional Development
Mohala: 012 315 1111
Private Bag X81, Pretoria, 0001
constitutionalrights@justice.gov.za
www.justice.gov.za

KETAPELE, DINEHELANO TSA THEHO LE BILI YA
DITOKELO
“Sengolwa sa Senyesemane ke sengolwa se molaong sa Molaotheo”

Sesotho

Dinehelano tsa Theho
ya Molaotheo
wa Rephaboliki ya Afrika Borwa 1996,
di entswe bobebe bakeng la baithuti
Ketapele, Dinehelano tsa Theho le Bili ya Ditokelo

TSEBISO

MOLAOTHEO KE ENG?
Molaotheo ke molao o bohlokwa o ka sehloohong oo mmuso o
buswang ka ona. O hlalosa ka moo dintho tsohle tsa mmuso di
hlophiswang ka teng mme o akga ka hare melao ya ka moo matla a
sebediswang ka teng, le hore ke mang a sebedisang matla ao le hore
a sebediswa hodima mang pusong ya naha. E ka bonwa e le mokgwa
o mong wa tumellano mahareng a bao banang le matla le bao ba
leng ka tlasa ba nang le matla. O hlalosa ditokelo le maikarabelo a
baahi, le mekgwa ya ho sheba bao ba nang le matla.
Molaotheo wa Rephaboliki ya Afrika Borwa ke molao o ka sehloohong
wa naha. O nehelana ka motheo wa molao bakeng la boteng ba
Rephaboliki, o nehelana ka ditokelo le maikarabelo a baahi, le ho
nehelana ka sebopeho sa Mmuso. E bitswa “lengolo la tlhaho” la
Afrika Borwa e lokolohileng le ya demokrasi.

i

Molaotheo wa rona o bohlokwa ha holo - kapa molao o ka sehloohong
- wa lefatshe. Ha hona molao o ka bang kgahlano le ona kapa mmuso
o etse ho hong ho kgahlano le ona. Demokrasing ya molaotheo jwalo
ka ena ya rona, Molaotheo o ka hodimo ho Palamente mme ke se
sebediswa seo melao yohle e shejwang ka yona. O sebetsa makeleng
ohle a mmuso. Lekgotla la dinyewe la Molaotheo ke lekgotla le
phahameng ka ho fetisisa Afrika Borwa dintlheng tsa Molaotheo
mme ke lekgotla le etsang qeto tlhalosong ya Molaotheo.
Molaotheo wa Afrika Borwa, ho etsa mohlala, o hlalosa ka mokgwa
oo Mmuso o thehwang ka teng, hore na o kgethwa jwang le hore o
sebetsa jwang. O hlalosa matla a mmuso - ha mmoho le moo matla
ana a fihlellang teng - le ho toboketsa ditokelo tsa batho. Hape o
hlalosa hore Mmuso o ikarabella jwang bathong ba o kgethileng.
Molaotheo o theha bophelo ba setjhaba Afrika Borwa. Empa o etsa
ho feta tlhaloso ya ka moo Mmuso o sebetsang ka teng. Molaotheo
o bontsha tshepo le ditabatabelo tsa setjhaba.
BOHLOKWA BA KETAPELE, KGAOLO 1 (DINEHELANO
TSA MOTHEHO) LE KGAOLO 2 (BILI YA DITOKELO) YA
MOLAOTHEO
Boholo ba melaotheo e tswa maemomg a ikgethileng. Afrika Borwa
e fetile nakong ya kgatello ya kgethollo (mokgwa o theuweng
ke boikemelo ba palamente) ho ya ho demokrasi ya molaotheo e
thehang setjhaba se itshetlehileng ka demokrasi, toka ya setjhaba le
ditokelo tse bohlokwa tsa botho.
Molaotheo wa rona o bontsha nalane le phihlello ya rona ya tokoloho
le demokrasi. Ho latela nalane ya Afrika Borwa ha ho makatse
hore Molaotheo o hatella ho thehwa ha setjhaba se “bulehileng sa
demokrasi”, mme o toboketsa tlhompho, toka le tekatekano.
ii

Ketapele ke tsebiso e kgutshwane e bontshang maikemisetso le theho
ya Molaotheo. Kgaolo 1 e kentse theho ya bohlokwa ya Molaotheo
mme ka ho bane dibohlokwa haholo ho thata ho ka fetolwa.
Karolo 1 e ka fetolwa feela ha Bili e fetiswa ke Seboka sa Naha ka
voutu ya bonyane diperesente tse 75 tsa ditho tsa yona le Lekgotla
la Naha la Diprovense, ka voutu ya tshehetso ya bonyane diprovense
tse tsheletseng.
Molaotheo le ho ba Molaotheong ho tsamaisana le ditokelo tsa botho.
Ditokelo dikentswe ka hare ho karolo e ikgethang ya Molaotheo e
bitswang Bili ya Ditokelo. Kgaolo 2 ya Molaotheo wa 1996 o akga ka
hare Bili ya Ditokelo tsa Botho Afrika Borwa. Ke karolo ena ya Molaotheo
e ileng ya hohela kgahleho e kgolo - mme e na le sekgahla se seholo
ho maAfrika Borwa - dilemong tse mmalwa tse fetileng. Dinehelano
tsena disebetsana le ditokelo tsa tekatekano, seriti sa botho, bophelo
le poraevesi ka hara tse ding, ha mmoho le tokoloho ya bodumedi
le boitlhahiso. Hape di ama le dintlha tsa basebetsi, bana, thuto le
tsamaiso ya molao.
Bili ya ditokelo ke motheo wa demokrasi Afrika Borwa. E tiisa
metheho ya demokrasi, ya seriti sa botho, tekatekano le tokoloho.
Bili ya Ditokelo Kgaolong 2 ya Molaotheo e akga ka hare sehlopha
se bohlokwa sa ditokelo tsa botho tse ikemiseditseng ho hlalosa
ditokelo tsa batho, ho nehelana ka hore ditokelo disebetsa ho mang
le hore jwang, le ho laola hore di na le moedi jwang le ho mang.
Karolo 2 e ka fetolwa feela ha Bili e fetiswa ke Seboka sa Naha ka
voutu ya tshehetso ya bonyane bobedi ho boraro ya ditho tsa yona
le Lekgotla la Naha la Diprovense, ka voutu ya tshehetso ya bonyane
diprovense tse tsheletseng.

iii

Dikahare

DIKAHARE
KETAPELE 								1
KGAOLO 1								2
Dinehelano tsa Motheo
KGAOLO 2 								5
Bili ya Ditokelo
METHEO EO HO KA UWANG HO YONA 			
MABAPI LE DITOKELO TSA HAO TSA BOTHO

26

“Sengolwa sa Senyesemane ke sengolwa se molaong sa Molaotheo”

Ketapele

KETAPELE
Rona, batho ba Afrika Borwa,
Re elellwa ho ba le leeme ha rona nakong e fetileng;
Re tlotla ba hlokofaditsweng ka lebaka la toka le tokoloho naheng ya
rona;
Re tlotla ba ileng ba sebeletsa ho aha le ho ntshetsapele naha ya rona;
mme
Re dumela hore Afrika Borwa ke naha ya bohle ba phelang ho yona, re
kopane le ha re fapane.
Ka lebaka lena, ka tataiso ya baemedi ba rona ba kgethilweng ka
bolokolohi,
re ananela Molaotheo e le molao o ka sehloohong wa Rephaboliki hore
o tle O Fedise diphapang tse fetileng mme re thehe setjhaba se
itshetlehileng hodima maemo a demokrasi, toka setjhabeng le
ditokelo tsa motheo tsa botho;
O Thehe metheo ya setjhaba sa demokrasi le se lokolohileng
moo mmuso o itshetlehileng ka ditabatabelo tsa setjhaba mme
moahi e mong le e mong a sireleditswe ke molao ka ho lekana;
O Ntlafatse maemo a bophelo a baahi bohle mme ho be ho
kgothaletswe bokgoni ba motho e mong le e mong; le
Ho aha Afrika Borwa e kopaneng le ya demokrasi e
phethahetseng e le puso e nang le boikemelo hara matjhaba.
Modimo o ke o sireletse batho ba bo rona
Nkosi Sikelel’ifrika. Morena boloka setjhaba sa heso. God seën SuidAfrika.
God bless South Africa.
Mudzimu fhatutshedza Afurika. Hosi katekisa Afrika.
1

Kgaolo 1: Dinehelano tsa Motheo

KGAOLO 1
DINEHELANO TSA MOTHEO
Rephaboliki ya Afrika Borwa
1. Rephaboliki ya Afrika Borwa ke naha ya puso ya setjhaba ka
setjhaba e ikemetseng mme e thehilwe ho latela maemo a
latelang:
(a) Seriti sa botho, katleho ya tekano le tswelopele ya
ditokelo tsa botho le bolokolohi.
(b) Ho se kgetholle ho ya ka morabe le bong.
(c) Bookamedi ba Molaotheo le taolo ya molao.
(d) Kgetho e akaretsang ya batho ba baholo, lenane la
kgetho la naha yohle, dikgetho tsa ka mehla le tsamaiso
ya mekga e mengata ya mmuso wa demokrasi, ho
kgothaletsa boikarabelo, ho tsotella le ho hloka sephiri.
Bookamedi ba Molaotheo
2. Molaotheo o okametse melao yohle ya Rephaboliki, molao kapa
boitshwaro bo sa dumellaneng le Molaotheo ha bo a loka mme
ditshwanelo tseo o di behang di lokela ho phethwa.
Boahi
3. (1) Boahi ba Afrika Borwa bo kenyeletsa bohle.
(2) Baahi bohle ba—
(a) lekana ka ditokelo, menyetla le melemo ya boahi; le
(b) maikarabelo a lekanang a boahi.
(3) Molao wa naha o lokela ho hlophisetsa phihlello, tahlehelo le
poloko ya boahi.
Pina ya naha
4. Pina ya naha ya Rephaboliki e taolong ya Mopresidente ka
phatlalatso.

2

Kgaolo 1: Dinehelano tsa Motheo

Folakga ya naha
5. Folakga ya naha e na le botsho, botala, mmala wa kgauta, bosweu,
bokgubedu le botala ba lehodimo jwalo ka ha e hlalositswe ya ba
ya takwa Shejuleng 1.
Dipuo
6. (1) Dipuo tsa semmuso tsa Rephaboliki ke Sepedi, Sesotho,
Setswana, siSwati, Tshivenda, Xitsonga, Afrikaans, English,
isiNdenbele, isiXhosa le isiZulu.
(2) Ho elellwa ho qepha ha tshebediso ya puo tsa batho ba
rona dilemong tse fetileng le maemo a tsona, mmuso o
tshwanetse ho etsa mekutu ho phahamisa le ho ntshetsa
pele tshebediso ya dipuo tsena.
(3) (a) Mmuso wa naha le wa diprovense e ka sebedisa
dipuo tse itseng tsa mmuso bakeng la mesebetsi ya
mmuso ho hlokometswe tshebediso, maemo a ditaba,
ditshenyehelo, maemo mabatoweng le ho hlophiswa
ka tekano ditlhoko le boikgethelo ba baahi bohle
kapa provenseng e amehang; empa mmuso wa naha
le mmuso wa provense ka nngwe e lokela ho ba le
bonyane dipuo tse pedi tsa mmuso.
(b) Bommasepala ba hlokomele tshebediso ya puo le
boikgethelo ba baahi ba yona.
(4) Mmuso wa naha le diprovense, ka ho sebedisa molao le
maemo, e lokela ho laola le ho hlokomela tshebediso ya
dipuo tsa mmuso. Re sa kgelohe dipehelong tsa karolwana
(2), dipuo tsohle tsa mmuso di lokela ho lekana ka maemo
mme di tshwarwe ka ho lekana.
(5) Lekgotla la Dipuo la Afrika Borwa le thehilweng ka molao wa
naha le lokela ho—
(a) phahamisa, ho kgothalletsa le ho theha maemo a ho
ntshetsapele le tshebediso ya—
(i)
dipuo tsohle tsa semmuso;
(ii) dipuo tsa Khoi, Nama le San; mmoho le
3

Kgaolo 1: Dinehelano tsa Motheo

(b)

(iii) puo ya matsoho
ho phahamisa le ho hlompha—
(i)
dipuo tsohle tse sebediswang ka mehla ka hara
Afrika Borwa, ho kenyeletswa German, Greek,
Gujarati, Hindi, Portuguese, Tamil, Telegu le Urdu;
le
(ii) Arabic, Hebrew, Sanskrit le dipuo tse ding tse
sebedisetswang bodumedi Afrika Borwa.

4

Kgaolo 2: Bili ya Ditokelo

KGAOLO 2
BILI YA DITOKELO
Ditokelo
7. (1) Bili ena ya Ditokelo ke tshiya ya demokrasi Afrika Borwa.
E boloka ditokela tsa batho bohle naheng ya rona, ebile e
amohela melemo ya puso ka setjhaba, seriti sa botho, tekano
le tokoloho.
(2) Puso e lokela ho hlompha, ho sireletsa, ho kgothaletsa le ho
phethahatsa ditokelo tse Biling ena ya Ditokelo.
(3) Ditokela tse Biling ya Ditokelo di tlamehile ho ikamahanya le
meedi e teng kapa tse hlalositsweng karolong 36, kapa tse
boletsweng ka hara Bili.
Tshebetso
8. (1) Bili ya Ditokelo e tlama melao yohle, ketsamelao, phethahatso,
tsa toka le dikarolo tsohle tsa mmuso.
(2) Pehelo e Biling ya Ditokelo e tlama motho kapa batho ba
molaong, ha feela ho tshwaneleha ha ho tadingwa sebopeho
sa tokelo eo le setlamo se beilweng ke tokelo.
(3) Ha ho sebediswa dipehelo tsa Bili ya Ditokelo, bathong le
batho ba molaong ho latela karolwana (2), hore lekgotla le—
(a) tle le nehelane ka tokelo ka hara Bili hore e sebetse, kapa
e bang ho hlokahala le thehe molao o tlwaelehileng ho
fihlella moo molao o sa nehelaneng ka tokelo eo; mme
(b) o ka ntshetsa pele molao wa naha ho fokotsa tokelo,
ha feela phokotso eo e dumellana le dipehelo tsa
karolwana 36(1).
(4) Batho ba molaong ba lokelwa ke ditokelo tse Biling ya
Ditokelo ho ya ka moo ho hlokehang ka teng ka ditokelo le
sebopeho sa motho ya molaong.

5

Kgaolo 2: Bili ya Ditokelo

Tekano
9. (1) Batho bohle ba lekana ka pela molao mme ba na le tokelo e
tshwanang ya ho sireletswa le ho una melemo ya molao.
(2) Tekano e akaretsa ho sebediswa le ho lekana ha ditokelo
tsohle le bolokolohi. Ho ntshetsa pele katleho ya tekano, ho
etswa ha molao le mekgwa e meng ya ho sireletsa kapa ho
tswellisa batho pele, kapa mekga ya batho ba leng morao ka
lebaka la kgethollo e sa lokang.
(3) Puso e se kgetholle mang kapa mang ka baka la botjhaba,
bong, botona le botshehadi, boimana, lenyalo, morabe kapa
mofuta, mmala, motho wa bong bo bong, dilemo, boqhwala,
bodumedi, monahano o itseng, tumelo, setso, puo, le tswalo.
(4) Ho se be le motho ya kgethollang e mong ka lebaka lefe kapa
lefe ho ya ka pehelo ya karolwana (3). Molao o thehilweng o
sebediswe ho thibela kapa ho phema ho hloka toka.
(5) Kgethollo ka lebaka kapa mabaka a ngotsweng karolwaneng
(3) e na le leeme ntle le ha ho ka fumanwa bonnete ba hore
kgethollo e lokile.
Seriti sa botho
10. Motho e mong le e mong o na le seriti sa tlholeho le tokelo ya
hore seriti sa hae se hlomphuwe se be se sireletswe.
Bophelo
11. Motho e mong le e mong o na le tokelo ya ho phela.
Bolokolohi le tshireletso ya botho
12. (1) Motho e mong le e mong o na le tokelo ya tokoloho le
tshireletso e kenyeletsang tokelo ya—
(a) ho se amohuwe bolokolohi ka ntle ho lebaka kapa toka;
(b) ho se tshwarwe ntle ho qoso;
(c) ho se be le mofuta ofe kapa ofe wa dikgoka ho tswa
setjhabeng kapa mafapheng a ikemetseng;
6

Kgaolo 2: Bili ya Ditokelo

(d)
(e)

ho se hlokofatswe ka tsela efe kapa efe; le
ho se tshwarwe kapa ho se kgalemelwe ka sehloho,
ekaba ka bobe bofe kapa bofe kapa ka mokgwa o
tlotlollang.
(2) Motho e mong le e mong o na le tokelo ya ho phuthuloha
mmeleng le maikutlong, ho akarelletswa tokelo ya—
(a) ho iketsetsa qeto ka phumano ya thari;
(b) tshireletso le taolo mmeleng ya bona; le
(c) ho se sebediswe diphuputsong tsa kalafi kapa saense
ntle ho tumello ya hae.
Bokgoba, bohlanka le ho sebediswa ka qobello
13. Ha ho motho ya lokelang ho etswa lekgoba, mohlanka kapa ho
sebediswa ka qobello.
Ho phela o sa tshwenngwe
14. Motho e mong le e mong o na le tokelo ya ho phela a sa
tshwenngwe, ho akarelletswa le tokelo ya hore—
(a) mmele wa hae kapa lelapa la hae le se phenyekollwe;
(b) thepha ya hae e se phenyekollwe;
(c) leruo la hae le se nkuwe ka mahahapa; kapa
(d) ho se be le ho mamelwa ha dipuisano ha motho a bua
le ba bang ka tsela ya bohokanyi.
Bolokolohi ba bodumedi, tumelo le maikutlo
15. (1) E mong le e mong o na le tokelo ya ho iphelela ka moo
a batlang ka teng, le ka tumelo, mehopolo, bodumedi le
tjhadimo ya hae.
(2) Ditshebeletso tsa bodumedi di dumelletswe mesebetsing ya
puso kapa e tsheheditsweng ke puso; ha feela—
(a) ditshebeletso tseo diphethisa melao e behilweng ke
bolaodi ba setjhaba bonang le tokelo;
(b) di tshwarwa ka ho tshwana; le
7

Kgaolo 2: Bili ya Ditokelo

(c)
(3) (a)

batho ba tla ka ho ithaopa le ka ntle ho qobello.
karolo ena ha e thibele ho etswa ha molao, ho akaretsa—
(i)
ho nyadiswa ka moetlo ofe kapa ofe kapa ka
tsamaiso ya bodumedi, boikgethelo kapa molao
wa lelapa; kapa
(ii) ditsamaiso tsa boikgethelo le molao wa lelapa ka
moetlo ofe kapa ofe kapa o latelwang ke batho ba
bodumedi bo itseng.
(b) Ho elellwa ho ipapisitswe le temana (a) ho tshwanetse
ho tsepama hodima karolo ena le dipehelo tse ding tsa
Molaotheo.

Bolokolohi ba ho hlahisa maikutlo
16. (1) Motho e mong le e mong o na le tokelo ya ho hlahisa
maikutlo ka bolokolohi, ho kenyeletswa—
(a) bolokolohi ba phatlalatso ya dingolwa le diphatlalatso tse ding;
(b) bolokolohi ba ho amohela kapa ho phatlalatsa tsebiso
kapa mehopolo;
(c) bolokolohi ba ho qapa eng kapa eng ya bokgabane; le
(d) bolokolohi ba borutehi le bolokolohi ba diphuputso tsa
saense.
(2) Tokelo e ngotsweng karolwaneng (1) ha e kenyeletse—
(a) thetso bakeng la ntwa;
(b) qholotso ya dikgoka; kapa
(c) kgothaletso ya lehloyo le itshetlehileng ho mofuta o
mong, morabe, bong kapa bodumedi, mme hoo ho
kgothalletsa ho baka kotsi.
Dikopano, mekoloko ya boipelaetso, ditletlebo, phethishene
17. Motho e mong le mong o na le tokelo ya ho bokana ka kgotso
le ba bang, a sa hlomela, ho etsa mekoloko ya boipelaetso le ho
nehelana ka diphethishene.

8

Kgaolo 2: Bili ya Ditokelo

Bolokolohi ba kamano
18. Motho e mong le e mong o na le bolokolohi ba kamano le
mekgatlo.
Ditokelo tsa dipolotiki
19. (1) Moahi e mong le e mong o na le tokelo ya ho iketsetsa
kgetho ya dipolotiki, e kenyeletsang tokelo ya—
(a) ho theha mokga wa dipolotiki;
(b) ho kenela merero ya, kapa ho batla ditho bakeng la,
mokga wa dipolotiki; le
(c) ho tswela mokga wa dipolotiki letsholo, le ho jala
mehopolo ya lona.
(2) Moahi e mong le e mong o na le tokelo ya ho kenela
dikgetho tse se nang dithibelo, tse sa kgetheng, tse etswang
nako le nako bakeng la ho etswa ha molao o thehilweng ka
Molaotheo.
(3) Motho e mong le e mong e moholo o na le tokelo—
(a) ya ho kgetha dikgethong tsa ho etswa ha molao o
thehilweng ka Molaotheo, mme a etse jwalo ka sephiri,
a be a
(b) kenele ho kgethelwa merero ya setjhaba mme ha a
kgethwa a nke maemo ao a a kgethetsweng.
Boahi
20. Ha ho moahi ya ka amohuwang boahi ba hae.
Bolokolohi ba ho falla le ba bodulo
21. (1) Motho e mong le e mong o na le bolokolohi ba ho itsamaela
ka moo a ratang.
(2) Motho e mong le e mong o na le bolokolohi ba ho falla
Rephaboliking.
(3) Moahi e mong le e mong o na le bolokolohi ba ho kena, a
dula, a bile a ahe hohle Rephaboliking.
(4) Moahi e mong le e mong o na le tokelo ya ho ba le pasepoto.
9

Kgaolo 2: Bili ya Ditokelo

Bolokolohi ba kgwebo, mosebetsi le botsebi
22. Moahi e mong le e mong o na le tokelo ya ho ikgethela kgwebo,
mosebetsi kapa botsebi. Tshebetso ya kgwebo, mesebetsi kapa
botsebi ho ka laolwa ka molao.
Dikamano mosebetsing
23. (1) Motho e mong le e mong o na le tokelo ya ho sebetswa ka
toka mosebetsing.
(2) Mosebetsi e mong le e mong o na le tokelo—
(a) ya ho theha e bile e be setho sa mokgatlo wa basebetsi;
(b) ya ho kenela merero le mesebetsi ya mokgatlo wa
basebetsi; le
(c) ho ngala mosebetsi.
(3) Ramosebetsi e mong le e mong o na le tokelo—
(a) ya
ho
theha le
ho
ba
setho sa
mokgatlo wa boramosebetsi; le
(b) ho kenela merero le mesebetsi ya mokgatlo wa
boramosebetsi.
(4) Mokgatlo o mong le o mong wa basebetsi le mokgatlo o
mong le o mong wa boramesebetsi o na le tokela ya ho—
(a) ipehela tsamaiso, mananeo le merero;
(b) ho hlopisa;
(c) ho theha le ho ba setho sa federeshene.
(5) Mokgatlo o mong le o mong wa basebetsi, mokgatlo wa
boramesebetsi le ramosebetsi ba na le tokelo ya ho buisana
e le sehlopha. Molao wa naha o ka etswa hore o laole
dipuisano tsa sehlopha ho fihlela maemong ao e leng hore
molao o entsweng o ka fokotsa tokelo Kgaolong ena, mme
phokotso e tshwanetse e dumellane le karolo 36(1).
(6) Molao wa naha o ka amohela ditlhophiso tsa tshireletso ya
mokgatlo wa basebetsi jwalo ka ha dihlahella ditumellanong
tsa dipuisano tsa sehlopha. Ho fihlela maemong ao e leng
hore molao o entsweng o ka fokotsa tokelo Kgaolong ena,
mme phokotso e tshwanetse e dumellane le karolo 36(1).
10

Kgaolo 2: Bili ya Ditokelo

Tikoloho
24. Motho e mong le e mong o na le tokelo—
(a) ya tikoloho e seng kotsi bophelong ba bona kapa
boiketlong ba bona; le
(b) ya ho sireletsa tikoloho, molemong wa meloko ya
kajeno le e tlang ka ho etswa ha molao le mekgwa e
meng e—
(i)
thibelang tshilafalotso ya tikoloho le phokotseho
ya tlholeho;
(ii) kgothalletsa polokeho ya tlhaho; le
(iii) ho fumana ntshetsopele ya tlhaho e ka
sebediswang le tshebediso ya mehlodi ya
tlhaho ho ntse ho kgothalletswa tswelopele e
amohelehang ya moruo le phedisano.
Thepa
25. (1) Ha ho motho ya ka amohuwang thepa ya hae ka ntle ho
molao o akaretsang, mme ha ho molao o ka dumellang hore
motho a amohuwe thepa ya hae ka ntle ho lebaka.
(2) Thepa e ka nkuwa mothong feela ka tlasa taelo ya molao o
sebetsang ka kakaretso—
(a) bakeng la merero ya setjhaba kapa molemong wa
setjhaba; le
(b) ho ya ka ho putswa, tefello eo le nako le mokgwa wa
ho lefella, e tla dumellwa ke bao ba amehang kapa
nahanelwang kapa ba amohetswe ke lekgotla.
(3) Tefello, nako le mokgwa wa ho lefa di tshwanela ho sebetswa
ka toka mme ditshwane dilekane le ho bontsha tekano
mahareng a kgahleho ya setjhaba le ditabatabelo tsa ba
amehang, ho ntse ho hlokometswe mabaka ohle a amehang,
mmoho le—
(a) tshebediso ya thepa nakong ena;
(b) nalane ya phumaneho le tshebediso ya thepa;
11

Kgaolo 2: Bili ya Ditokelo

(c)
(d)
(4)

(5)
(6)

(7)

(8)

(9)

theko ya thepa mmarakeng;
hore puso e tsetetse ho le hokae le hore thepa eo e tla
ntlafatswa ka tjhelete e kae; le
(e) sepheo sa ho nka thepa eo.
Mabapi le karolo ena—
(a) ditabatabelo tsa setjhaba di kenyeletsa maikemisetso a
setjhaba a tjhadimo e ntjha ya ntlafatso ya lefatshe e le
hore ho be le phihlelo e lekaneng ya mehlodi ya tlhaho
ya Afrika Borwa; le
(b) thepa ho se felle maemong a naha feela.
Puso e lokela ho etsa matsapa ohle a molao le mekutu e
meng, maemong a teng a mehlodi, ho kgothaletsa maemo a
dumellang baahi ho ka fumana naha ka ho lekana.
Motho kapa setjhaba seo ho tshwareng ha sona naha ho sa
lokang ho ya ka molao ka lebaka la melao ya kgethollo ka
mmala kapa ditlwaelo, jwalo ka ha e behetswe Molaong wa
Palamente, ekaba ka ho tshwara naha eo e sireleditsweng ka
molao kapa ka ho kgutlisetsa ho lekanang.
Motho kapa setjhaba se amohilweng naha ya sona ka mora
19 Phupjane 1913 ka lebaka la melao ya dilemo tse fetileng
tsa kgethollo ka mmala kapa ditlwaelo, o na le hona ho ka
kgutlisetsa thepa ho monga yona kapa ho nehelwa ka ho
lekana jwalo ka ha ho behetswe Molaong wa Palamente.
Ho se be le pehelo efe kapa efe ya karolo ena e ka sitisang
puso ho ka sebetsa ka molao ho fumana naha, metsi le
diphetoho tse ding tse tsamaelanang le tseo e le ho lokisa
bophelo ba kgethollo e fetileng ya mmala, ha feela ho ke ke
ha sebetswa ka dipehelo tsa karolo ena di itshetlehile hodima
dipehelo tsa karolo 36 (1).
Palamente e tlameha ho etsa molao o hlaloswang karolwaneng
(6).

12

Kgaolo 2: Bili ya Ditokelo

Matlo
26. (1) Motho e mong le e mong o na le tokelo ya ho ba le ntlo e
tshwanelehang.
(2) Puso e lokela ho etsa ka hohlehohle ho ya ka molao le ka
mekgwa e meng, ho ya ka matla a teng, ho fihlella tokelo ena
ya tswelopele.
(3) Ho se ke ha eba le motho ya ka ntshwang ka mahahapa
lapeng la hae kapa lelapa la hae la heletswa ka ntle ho taelo
ya lekgotla ka mora hore lekgotla le hlahlobisise mabaka
ohle. Ho se be le molao o dumellang ho lelekwa ntle ho
lebaka.
Tlhokomelo ya bophelo, dijo, metsi le tshireletso ya setjhaba
27. (1) Motho e mong le e mong o na le tokelo ya ho fihlella—
(a) ditshebeletso tsa tlhokomelo ya bophelo, ho
kenyeletswa le ditshebelletso tsa thari;
(b) dijo le metsi a lekaneng; le
(c) tshireletso ya phedisano ho kenyeletswa e bang ba sitwa
ho iphedisa le bohle ba matleng a bona, ba fumane
thuso e lokelang ya phedisano.
(2) Puso e tlamehile ho etsa ka hohlehohle ho ya ka molao le ka
matla a teng ho ka fihlella maemo a ditokelo tsena.
(3) Ho se be le motho ya hanelwang phekolo nakong ya
tshohanyetso.
Bana
28. (1) Ngwana e mong le e mong o na le tokelo ya—
(a) ho ba le lebitso le boahi ho tloha tswalong;
(b) ho ba le tlhokomelo ya lelapa kapa ya batswadi kapa
tlhokomelo e nngwe feela e lokileng ha a tloswa
tlhokomelong ya lelapa;
(c) ho fumana phepo ya sebele, bodulo, tshebeletso ya
bophelo bo botle le ditshebeletso tsa setjhaba;
13

Kgaolo 2: Bili ya Ditokelo

(d)

ho sireletswa ho tlatlapuweng, ho se hlokomelwe,
tlhekefetsong kapa tlontlollong;
(e) ho sireletswa mekgweng ya mesebetsi ya ho sebedisa
bana;
(f) ho se lebellwe kapa ho se dumellwe ho sebetsa kapa ho
fana ka ditshebeletso tse—
(i)
sa lokelang motho wa dilemo tsa ngwana eo; kapa
(ii) ka beang ngwana kotsing, thuto ya hae, mmele
kapa ya bophelo bo botle ba boko, bodumedi
kapa boitshwaro kapa phedisano;
(g) ho se kwallwe tjhankaneng ka ntle ha ha eba ha ho
na tsela e nngwe, ha eba ho jwalo, ha ho kenyeletswa
ditshwanelo tseo ngwana a di fumanang ho latela
dikarolo 12 le 35, ngwana a ka kwallwa tjhankaneng
nako e nyenyane feela e loketseng, mme o na le tokelo
ya ho—
(i)
behwa moo ho se nang batho ba boholo ba
dilemo tse fetang 18; le
(ii) tshwarwa ka tsela, le ho bolokwa maemong a
tsamaelanang le dilemo tsa ngwana;
(h) ho be le ramolao ya hlokometseng ngwana ka mong ka
ditshenyehelo tsa mmuso ha a hlaha lekgotleng, ha eba
mohlomong ho sa ahlolwe ka toka; le
(i)
ho se sebediswe ntweng, le ho sireletsa ka nako ya
ntwa.
(2) Ditabatabelo tsa ngwana ke tsa bohlokwa mererong yohle e
tadimaneng le yena.
(3) Karolong ena, ha ho buuwa ka”ngwana” ho bolelwa motho
eo dilemo tsa hae di leng ka tlase ho tse 18.
Thuto
29. (1) Motho e mong le e mong o na le tokelo ya—

14

Kgaolo 2: Bili ya Ditokelo

(a)

ho fumana thuto ya motheo, ho kenyelletswa le thuto
ya batho ba baholo ya motheo; le
(b) ho ntshetsa thuto pele, eo puso ho latela maemo a
lokileng, e tlamehang ho hlokomela hore e fihlellwe le
ho fumaneha.
(2) Mang le mang o na le tokelo ya ho rutwa ka puo ya semmuso
kapa dipuo tseo ba ikgethelang tsona mekgatlong ya thuto
ya setjhaba, e bang ho kgonahala. Ho etsa bonnete ba ho ka
fihlellwa ha bonolo le ho kenngwa tshebetsong ha tokelo
ena, puso e tshwanetse e hlokomele mekgwa e meng ya
thuto e ka sebediswang, ho kenyeletswa mekgatlo e rutang
ka puo e le nngwe, ho hlokomelwa—
(a) ho lekalekana;
(b) kgoneho; le
(c) tlhokeho ya ho lokisa ditlamorao tsa diketsahalo tse
fetileng tsa molao wa kgethollo.
(3) Motho e mong le e mong o na le tokelo ya ho theha le
ho boloka, ka ditshenyehelo tsa hae, mokgatlo wa thuto o
ikemetseng o—
(a) sa kgetholleng ho ya ka morabe;
(b) ngodisitsweng pusong; le
(c) bolokang maemo a seng tlase le ha ho bapiswa maemo
a mekgatlo ya thuto ya setjhaba.
(4) Karolwana (3) ha e kgetholle ditshehetso tsa puso tsa
mekgatlo ya thuto e ikemetseng.
Puo le setso
30. Motho e mong le e mong o na le tokelo ya ho sebedisa puo le
ho phela ka setso seo a ikgethetseng sona, empa ha ho motho ya
etsang jwalo a sa latele dipehelo tsa Bili ya Ditokelo.

15

Kgaolo 2: Bili ya Ditokelo

Ditjhaba tsa setso, bodumedi le puo
31. (1) Batho bao e leng ditho tsa setjhaba sa setso, bodumedi
kapa puo ba se ke ba hanelwa tokelo le ditho tse ding tsa
setjhaba—
(a) ho natefelwa ke setso, ho phetha bodumedi ba bona le
ho sebedisa puo ya bona ; le
(b) ho theha, ho ba ditho le ho boloka setso, bodumedi le
puo ya mekgatlo ya bona le makala a mang a setjhaba.
(2) Ditshwanelo tse karolwaneng (1) dikeke tsa sebediswa ka
tsela e sa tsamaelaneng le pehelo ya Bili ya Ditokelo.
Phumaneho ya lesedi
32. (1) Motho e mong le e mong o na le tokelo ya ho ka fumana—
(a) lesedi lefe kapa lefe le pusong; le
(b) lesedi lefe kapa lefe leo motho e mong a le tsebang
mme le hlokeha ho bolokeng ditokelo dife kapa dife.
(2) Molao wa naha o tshwanetse o etswe ho nehelana ka ho
kenngwa tshebetsong ha tokelo ena mme o ka fana ka
metjha e ka imollang morwalo wa taolo le tjhelete pusong.
Ho phethahatswa ha taolo e lokileng
33. (1) Motho e mong le e mong o lokelwa ke tshebetso ya taolo e
molaong, e utlwahalang e bile e tsamaiswa ka toka.
(2) Motho e mong le e mong eo ditshwanelo tsa hae di amehileng
ka lebaka la phethiso ya taolo o na le tokelo ya ho fumana
mabaka a ngotsweng.
(3) Molao wa naha o tshwanetse o etswe ho ka kenya tshebetsong
ditshwanelo tsena mme di tle di—
(a) nehele lekgotla ho ka hlahloba setjha tshebetso
ya tsamaiso kapa, moo ho hlokahalang, lekgotla le
ikemetseng le hlokang leeme;
(b) tlame puso hore e phethahatse ditshwanelo tse
karolong (1) le (2); le
(c) kgothalletse tsamaiso e matla.
16

Kgaolo 2: Bili ya Ditokelo

Phihlello ya makgotla a dinyewe
34. Motho e mong le e mong o na le tokelo ya ho ba le tletlebo e
ka rarollwang ka molao ka pela bohle lekgotleng kapa moo ho
lokelang ho ka ba le lekgotla kapa kopano e nngwe e ikemetseng
e sa sebetseng ka leeme.
Batho ba tshwerweng, ba tjhankaneng le ba qositsweng
35. (1) Motho e mong le e mong ya tshwerweng hobane ho thwe o
tlotse molao o na le tokelo ya—
(a) ho thola;
(b) ho tsebiswa ka pelepele—
(i)
ka tokelo ya ho thola; le
(ii) ka tse tla etsahala ha a sa thole;
(c) ho se qobellwe ho etsa maipolelo kapa ho dumela
molato ho ka sebediswang e le bopaki bo motlamang;
(d) ho hlahella lekgotleng la dinyewe ka pelepele ka moo
ho ka kgonahalang ka teng, empa e se be ka mora—
(i)
dihora tse 48 ka mora hoba a tshwarwe; kapa
(ii) qetellong ya lekgotla la pele ha ho se ho fetile
dihora tse 48, ha eba dihora tse 48 di fela ka mora
nako ya mosebetsi ya ho dula ha lekgotla kapa ka
letsatsi leo e seng la ho dula ha lekgotla;
(e) ha a hlahella lekgetlo la pele ka pela lekgotla ka mora
hore a tshwarwe, le ho tla ahlolwa, kapa ho tla hlalosetswa
ka mabaka a ho dula a kwalletswe tjhankaneng ho ya
ho ile, kapa ho tla lokollwa; le
(f) ho tla lokollwa tjhankaneng ha ho dumeletseha ho ya
ka toka, ho latela maemo a utlwahalang.
(2) Motho e mong le e mong ya tjhankaneng ho kenyelletswa le
motshwaruwa e mong le e mong ya seng a ahlotswe, o na le
tokelo ya—
(a) ho tsebiswa ka pele hore o tshwaretsweng;
(b) ho ikgethela le ho buisana le moemedi wa molao mme
a tsebiswe ka pelepele ka tokela ena;
17

Kgaolo 2: Bili ya Ditokelo

(c)

hore puso e be le moemedi wa molao ya emelang
motho ya tshwerweng ke mmuso, ka tefello ya mmuso,
ha a sa sebetswe ka toka, mme a tsebiswe ka pelepele
ka tokelo ena;
(d) ho phepetsa ka boyena lebaka la ho iswa tjhankaneng
ka lekgotleng, mme ha eba ho kwallwa ho se molaong
a lokollwe;
(e) ho kwallwa ka tlasa maemo a dumellanang le tshwaro
ya batho, ho kenyeletswa bonyane ho phetha le pehelo
ka ditshenyehelo tsa mmuso, ho fumana kgoleho e
lokileng, phepo e ntle, ho ka bala dingolwa le thuso ya
booki; le
(f) ho ba le ho ka buisana le ho ka tjhakelwa ke batho ba
kang—
(i)
monna kapa mofumahadi kapa molekane;
(ii) leloko;
(iii) moeletsi wa bodumedi wa boikgethelo; le
(iv) ngaka ya boikgethelo.
(3) Moqosuwa e mong le e mong o na le tokelo ya hore nyewe
ya hae e ahlolwe ntle ho leeme, ho kenyeletswa tokelo ya—
(a) ho tsebiswa ka qoso ya hae a be a fuwe dintlha tse
lekaneng hore a tsebe ho ikarabella;
(b) ho fuwa nako e lekaneng le boitokisetso hore a tsebe
ho hlophisa boipuello ba hae;
(c) ho hlaha lekgotleng lefe kapa lefe;
(d) hore nyewe ya hae e qale e be e felle ntle ho tshenyo ya
nako e sa hlokeheng;
(e) ho ba teng ha nyewe e buuwa;
(f) ho ikgethela le ho emelwa ke mmuelli le ho tsebiswa ka
tokelo ena ka potlako;
(g) hore mmuso o batlele moqosuwa mmuelli ka
ditshenyehelo tsa mmuso, ha eba ho ka ba le ho se
ahlole ka toka, mme a be a tsebiswe ka tokelo ena ka
potlako;
18

Kgaolo 2: Bili ya Ditokelo

(h)

hore a nkuwe a se na molato, a kgutse, a be a se ke a
fana ka bopaki ha ho ntse ho buuwa ka nyewe;
(i)
ho fana ka bopaki le ho nyatsa bopaki boo ho fanwang
ka bona kgahlanong le yena;
( j)
ho se qobellwe ho fana ka bopaki boo ka bona a ka
itshwarisang;
(k) hore nyewe e tsamaiswe ka puo eo moqosuwa a e
utlwisisang kapa ha ho sa kgonahale ho tolokwe ka puo
eo moqosuwa a e utlwisisang;
(l)
ho se ahlolelwe ketso kapa ho se phethise ketso e itseng
nakong eo ketsahalo e neng e se tlolo ya molao kapa e
sa phethwang molaong wa naha kapa wa matjhaba;
(m) ho se tsekiswe tlolo ya molao eo motho a seng a ile a
lokollwa kapa a fumanwa a le molato wa yona;
(n) ho fumantshwa molemo wa kotlo e tlase e hlalositsweng
e bang kotlo eo e bakeng la molao o tlotsweng e
fetotswe mahareng a nako eo tlolo ya molao e neng e
phethwa ka yona le nako ya kahlolo; mme
(o) ya ho etsa boipiletso, ho kopa hore lekgotla le tadime
nyewe eo hape, lekgotleng le phahameng.
(4) Ka mehla ha karolo ena e hloka hore lesedi le nehelwe motho,
lesedi leo le tshwanetse le nehelwe ka puo eo motho eo a e
utlwisisang.
(5) Bopaki bo fumanweng ka mokgwa o kgahlanong le tokelo
efe kapa efe e ngotsweng Biling ya Ditokelo bo lokelwa ho
qhelelwa ka thoko e bang ha bo ka amohelwa bo ka tshwaetsa
nyewe kapa bahlahella bo le kotsi tsamaisong ya toka.
Moedi wa ditokelo
36. (1) Ditokelo tse Biling ya Ditokelo di ka nna tsa sehelwa meedi
ho latela molao o sebediswang ka kakaretso ho fihlela moedi
o be o amoheleha le ho ba wa toka setjhabeng sa demokrasi
se thehilweng ka botho, tekano le tokoloho, ho kenyeletswa
dintlha tsohle tsa bohlokwa tse kang—
19

Kgaolo 2: Bili ya Ditokelo

(a)
(b)
(c)
(d)

sebopeho sa tokelo;
bohlokwa ba sepheo sa pehelo ya moedi;
sebopeho le boholo ba pehelo ya moedi;
kamano pakeng tsa pehelo ya moedi le sepheo sa yona;
le
(e) mekgwa e sa thibeleng phihlello ya sepheo.
(2) Ka ntle ha eba ho boletswe karolwaneng (1) kapa pehelong
efe kapa efe ya Molaotheo, ho se be le molao o sehelang
tokelo efe kapa efe moedi Biling ya Ditokelo.
Maemo a qomatsi
37. (1) Maemo a qomatsi a ka nna a phatlalatswa feela ka Molao wa
Palamente, ha feela—
(a) setjhaba se le kotsing ya ntwa, tlhaselo, merusu,
pherekano, koduwa kapa tlokotsi efe kapa efe ya
setjhaba; le
(b) kgweletso e loketse ho boloka kgotso le tsamaiso e
ntle.
(2) Kgweletso ya maemo a qomatsi le molao o entsweng kapa
ketso efe kapa efe e entsweng ka lebaka la se etsahetseng ka
mora moo, e ka etsahala feela—
(a) ha e lebeletswe ho etsahala; le
(b) ha e sa fete matsatsi a 21 ho tloha letsatsing la
phatlalatso ka ntle ha eba Seboka sa Naha se nka qeto
ya ho eketsa kgweletso. Seboka se ka eketsa kgweletso
ya maemo a qomatsi e sa feteng dikgwedi tse tharo ka
nako e le nngwe. Keketso ya pele ya maemo a qomatsi
e lokela ho ba ka qeto e amohetsweng ka kgetho
e tsheheditsweng ke boholo ba ditho tsa Seboka.
Keketso e latelang e etswe ka qeto e amohetsweng ka
thuso ya kgetho ya bonyane diphesente tse 60 ya ditho
tsa Seboka. Qeto eo ka ho ya ka dipehelo tsa temana
ena e ka nna ya amohelwa ha feela ho ile ha buisanwa
pepeneneng Sebokeng.
20

Kgaolo 2: Bili ya Ditokelo

(3) Lekgotla lefe kapa lefe le nang le tshwanelo le ka etsa qeto
ka matla a—
(a) kgweletso ya maemo a qomatsi;
(b) keketso efe kapa efe ya maemo a qomatsi; kapa
(c) molao o entsweng kapa bohato bo nkuweng kgahlano
le kgweletso ya maemo a qomatsi.
(4) Molao o entsweng kapa bohato bo nkuweng kgahlano
le phatlalatso ya maemo a qomatsi o ka fapana le Bili ya
Ditokelo ho fihlela feela—
(a) ha phapang e hlokwa ke qomatsi; le
(b) molao —
(i)
o dumellana le ditlamo tsa Rephaboliki tlasa
molao wa matjhaba o sebediswang maemong a
qomatsi;
(ii) o dumellane le karolo (5); mme
(iii) o phatlalatswa Gazeteng ya Mmuso ka pele ka
moo ho ka kgonehang ka teng ho phethwa.
(5) Ha ho Molao wa Palamente o dumellang kgweletso ya maemo
a qomatsi, mme ha ho molao o entsweng kapa ketsahalo e
ka etswang ho latela kgweletso, e ka dumella—
(a) ho leballwa ha puso kapa mang kapa mang ho ya ka
ketso e seng molaong;
(b) Kgeloho efe kapa efe karolong ena; kapa
(c) Kgeloho efe kapa efe e karolong e boletsweng lenaneng
la 1 ya Lenaneo la Ditokelo tse ke keng tsa Tlolwa jwalo
ka ha ho bontshitswe ka thoko ho karolo ya lenane la 3.

21

Kgaolo 2: Bili ya Ditokelo

Moralo wa Ditokelo tse kekeng tsa tlolwa
1
Palo ya
karolo
9

2
Sehlooho sa
karolo
Tekano

10
11
12

Seriti sa botho
Bophelo
Tokoloho le
tshireletso ya
motho
Bokgoba,
bohlanka le ho
sebediswa ka
qobello
Bana

13

28

35

Ho tshwarwa,
ho kwallwa le ho
qoswa ha batho

3
Mokgwa oo tokelo e
tshireleditsweng ka ona
Mabapi le kgethollo e sa lokang ya
bong, mmala, morabe kapa karolo ya
botjhaba, bodumedi kapa puo
ka ho phethahala
Ka ho phethahala
Ho latela karolwana (1)(d), (e) le (2)
(c)
Ho latela bohlanka le ho sebediswa
ka qobello
Mabapi le:
- karolwana (1)(d) le (e)
- ditokelo tse seratswaneng (i) le (ii)
sa karolwana (1)(g); le
- karolwana 1(i) bakeng la bana ba
dilemo di 15 ho ya tlase .
Mabapi le:
- karolwana (1)(a), (b) le (c) le (2)(d);
- ditokelo serapeng (a) ho ya ho (o)
ya karolwana (3), ho sa kenyeletswa
serapa (d)
- karolwana (4); le
- karolwana (5) ho latela ho se
kenyeletswe ha bopaki e bang ho
dumelwa ha bopaki boo bo ka etsa
nyewe e be le leeme.
22

Kgaolo 2: Bili ya Ditokelo

(6) ha motho a kwalletswe ka ntle ho qoso ka lebaka la
kgutsofatso ya ditokelo ho tswa phatlalatsong ya maemo a
qomatsi, maemo a latelang a tshwanetse ho elellwa:
(a) motho e moholo eo e leng setho sa lelapa kapa
motswalle wa moqosuwa a tsebiswe ka pelepele ka
moo ho ka kgonahalang ka teng hore motho eo o
kwalletswe.
(b) ho phatlalatswe tsebiso Gazeteng ya Mmuso wa Naha
matsatsing a mahlano ao motshwaruwa a kwalletsweng
ka ona, ho bolelwe lebitso la motshwaruwa le sebaka
seo a kwalletsweng ho sona mme ho bolelwe le molao
wa qomatsi oo a tshwerweng ka ona.
(c) motshwaruwa a dumellwe ho ikgethela a be a etelwe ke
Ngaka neng kapa neng ha ho kgonahala.
(d) motshwaruwa a dumellwe ho ikgethela a be a etelwe ke
mmuelli neng kapa neng ha ho kgonahala.
(e) lekgotla le hlahlobisise ho kwallwa ha motshwaruwa ka
potlako e kgonahalang empa e seng ka mora matsatsi
a 10 ka mora hore motho a tshwarwe, mme lekgotla
le lokela ho mo lokolla ka ntle ha eba ho a hlokeha ho
boloka kgotso le botsitso ha a ntse a kwalletswe.
(f) motshwaruwa ya ke keng a lokollwa ho ya ka dipehelo
tsa temana (e) kapa ya ke keng a lokollwa ho latela ho
lekolwa ha temana ena, a ka etsa kopo lekgotleng ho
lekola ho kwallwa ha hae nako e nngwe le e nngwe
ka mora matsatsi a 10 ka mora ho lekolwa ho fetileng
mme lekgotla le tshwanetse ho lokolla motshwaruwa
ka ntle ha eba ho lokela ho mo kwalla ho boloka kgotso
le botsitso.
(g) motshwaruwa o lokela ho dumellwa ho hlaha ka pela
lekgotla le leng le le leng ka boyena ha ho lekolwa ho
kwallwa ha hae, a emelwe ke mmuelli dipuisanong tseo
mme a be a etse kopo e kgahlanong le ho kwallwa ha
hae.
23

Kgaolo 2: Bili ya Ditokelo

(h)

mmuso o lokela ho hlahisa mabaka a ngotsweng
lekgotleng la dinyewe a hlalosang ho kwallwa
ha motshwaruwa nako e telele mme o be o nehe
motshwaruwa kgatiso ya mabaka ao bonyane matsatsi
a mabedi pele lekgotla le lekodisisa ho kwallwa ha hae.
(7) E bang lekgotla le lokolla motshwaruwa, motho eo a ke ke
a boela a tshwarwa hape ka lebaka la mabaka ao ka ntle
ha eba mmuso o ka bontsha ka mabaka a utlwahalang hore
motho eo a kwallwe hape.
(8) Karolwana (6) le (7) ha di sebetse bathong bao e seng baahi
ba Afrika Borwa ba tshwerweng ka lebaka la dibetsa tsa
ntwa tsa matjhaba. Feela, mmuso o lokela ho itshetleha ka
dipehelo tsa molao wa botho wa matjhaba bathong bao.
Qobello ya ditokelo
38. Mang le mang ya hlahellang karolong ena o na le tokelo ya ho
ya lekgotleng le tshwanelehileng ka tlaleho ya hore tokelo e
Biling ya Ditokelo e tlotswe kapa o tshositswe mme lekgotla le ka
nehelana ka kimollo e tshwanetseng e akgang ka hare tsebiso ya
ditokelo. Batho ba ka yang lekgotleng ke—
(a) motho e mong le e mong ya ipuellang;
(b) motho e mong le e mong ya emelang e mong ya ke keng a
ikemela ka mabitso a hae;
(c) motho e mong le e mong ya emetseng motho e mong ya ke
keng a ikemela, sehlopha kapa mokgopi wa batho; le
(d) motho e mong le e mong ya emelang ditabatabelo tsa
setjhaba; le
(e) mokgatlo o emelang ditabatabelo tsa ditho tsa ona.
Tlhaloso ya Bili ya Ditokelo
39. (1) Ha ho hlaloswa Bili ya Ditokelo, lekgotla kapa ditho tsa
lekgotla—

24

Kgaolo 2: Bili ya Ditokelo

(a)

di lokela ho kgothalletsa boleng ba setjhaba sa
demokrasi se itshetlehileng hodima botho, tekano le
bolokolohi;
(b) di nahane molao wa matjhaba; hape
(c) di ka nna tsa nahana ka molao wa kantle.
(2) Ha ho hlaloswa molao, le ha ho thehwa molao kapa molao
wa setso, lekgotla le leng le le leng, pitso kapa seboka se
lokela ho kgothaletsa maikutlo, sepheo le maikemisetso a Bili
ya Ditokelo.
(3) Bili ya Ditokelo ha e thibele boteng ba ditokelo tse ding kapa
bolokolohi bo bong bo ananelwang kapa bo beilweng ke
molao wa setso kapa molao o etswang ho fihlela moo di
seng di tsamaelana le Bili.

25

Metheo eo ho ka buisanwang le yona mabapi le Ditokelo tsa Botho

METHEO EO HO KA BUISANWANG LE YONA
MABAPI LE DITOKELO TSA BOTHO
1. Ofisi ya Mosireletsi wa Setjhaba
Ofisi ya Mosireletsi wa Setjhaba e ikemiseditse ho phetha thomo ya
yona ya ho tiisa demokrasi ya molaotheo ka ho batlisisa menyenyetsi
ya boitshwaro bo sa lokang ba lekala la Mmuso, ho nolofatsa tumellano
ya dingangisano, ho tlaleha le ho kgothaletsa tharollo le ho tsebisa ka
karolo le maikarabelo a Mosireletsi wa Setjhaba.
Dintlha tsa ho ikopanya le rona
Aterese ya moaho: 		
175 Lunno Street
				
Hillcrest Office Park
				Pretoria
				0083
Aterese ya poso		
Private Bag X677
				Pretoria
				0001
Dinomoro tsa mohala:
012 366 7000
Mohala wa mahala:		
0800 11 20 40
Dinimoro tsa Fekse:		
012 362 3473 / 086 575 3292
Aterese ya imeili:		
customerservice@pprotect.org
				registration2@pprotect.org.za
Websaete:			www.pprotect.org

26

Metheo eo ho ka buisanwang le yona mabapi le Ditokelo tsa Botho

2. Khomishene ya Ditokelo tsa Botho ya Afrika Borwa
Khomishene ya Ditokelo tsa Botho ya Afrika Borwa ke motheo wa naha
o thehilweng ho netefatsa demokrasi ya molaotheo ka phahamiso
le tshireletso ya ditokelo tsa botho ka ho sebetsana le ditlolo tsa
ditokelo tsa botho le ho batla ho ka sebetsana le ho disa le hlahlobo
ya ho elellwa dintlha tsa ditokelo tsa botho le thuto le thupello.
Dintlha tsa ho ikopanya le rona
Aterese ya moaho: 		
Braampark Forum 3,
				
33 Hoofd Street
				Braamfontein
				Johannesburg
Aterese ya poso		
Private Bag X2700
				
Houghton
				Johannesburg
				2041
Dinomoro tsa mohala:
011 877 3600
Dinimoro tsa Fekse:		
011 403 6621
Aterese ya imeili:		
info@sahrc.org.za
				complaints@sahrc.org.za
Websaete:			www.sahrc.org.za

27

Metheo eo ho ka buisanwang le yona mabapi le Ditokelo tsa Botho

3. Khomishene bakeng la Phahamiso le Tshireletso ya Ditokelo 		
tsa Botjhaba, Bodumedi le metse ya Puo
Khomishene bakeng la Tshireletso ya Ditokelo tsa Botjhaba, Bodumedi
le Metse ya Puo (mona e leng Khomishene ya CLR) e ikemiseditse ho
phahamisa le ho ntshetsa pele kgotso, setswalle, botho, kamohelo le
kopano ya setjhaba mahareng a botjhaba, bodumedi le metse ya puo.
Dintlha tsa ho ikopanya le rona
Aterese ya moaho: 		
Braampark Forum 4,
				
33 Hoofd Street
				Braamfontein
				Johannesburg
Aterese ya poso		
Private Bag X 90 000
				
Houghton
				2041
Dinomoro tsa mohala:
011 537 7631
Dinimoro tsa Fekse:		
011 880 3495 / 086 660 8986
Aterese ya imeili:		
chairperson@crlcommission.org.za
				ceo@crlcommission.org.za
				info@crlcommission.org.za
				complaints@crlcommission.org.za
Websaete:			www.crlcommission.org.za

28

Metheo eo ho ka buisanwang le yona mabapi le Ditokelo tsa Botho

4. Khomishene bakeng la Tekatekano ya Bong
Khomishene bakeng la Tekatekano ya Bong e theuwe ho ka phahamisa
le ho hlompha tekatekano ya bong le ho etsa bonnete ba phihlello ya
tekatekano ya bong metheong yohle ya setjhaba. Khomishene e leka
ho theha setjhaba se senang kgethollo ya bong le kgatello ya mefuta
yohle, le moo batho ba tla bang le monyetla wa ho bontsha bokgoni
ka ho phethahala ho sa natse morabe, boemo, bong, bodumedi,
mofuta wa bong, boqhwala kapa sebaka.
Dintlha tsa ho ikopanya le rona
Aterese ya moaho: 		
Constitution Hill
				Women’s Jail East Wing
				2 Kotze Street
				Braamfontein
				Johannesburg
Aterese ya poso		
P.O Box 32175
				Braamfontein
				2017
Dinomoro tsa mohala:
011 403 7182
Dinimoro tsa Fekse:		
011 403 7188
Aterese ya imeili:		
cgeinfo@cge.org.za
Websaete:			www.cge.org.za

29

Metheo eo ho ka buisanwang le yona mabapi le Ditokelo tsa Botho

5. Ofisi ya Khomishene ya Tshebeletso ya Setjhaba
Ofisi ya Khomishene ya Tshebeletso ya Setjhaba enka thomo ya teng
ho tswa karolong 195 le 196 ya Molaotheo. Khomishene e ronngwe
le ho ka fuwa matla ho ka fuputsa, ho disa le ho hlahloba mokgahlo
le tsamaiso ya Tshebetso ya Setjhaba.
Thomo ena e akga ka hare hlahlobo ya diphihlello kapa tlholeho ya
phihlello ya mananeo a Mmuso. Khomishene e na le maikarabelo a
ho phahamisa metjha e tla etsa bonnete ba tshebetso e kgonahalang
ka hare ho Tshebeletso ya Setjhaba le ho phahamisa theo le tumelo
ya tsamaiso ya setjhaba jwalo ka ha e hlalositswe Molaotheong le ka
ho phatlalla Tshebetsong ya Setjhaba.
Dintlha tsa ho ikopanya le rona
Aterese ya moaho: 		
Commission House
				
Cnr Hamilton & Ziervogel Streets
				Pretoria
Aterese ya poso		
Private Bag X121
				Pretoria
				0083
Dinomoro tsa mohala:
012 352 1000
Dinimoro tsa Fekse:		
012 325 8382
Aterese ya imeili:		
info@opsc.gov.za
Websaete:			www.psc.gov.za

30

Metheo eo ho ka buisanwang le yona mabapi le Ditokelo tsa Botho

6. Lefapha la Toka le Ntshetsopele ya Molaotheo
Lefapha la Toka le Ntshetsopele ya Molaotheo lena le lekala:
Ntshetsopele ya Molaotheo. Maikemisetso a lekala lena ke ho
phahamisa, ho fetola le ntshetsopele ya Molaotheo, ditokelo tsa
botho le demokrasi e sebetsang boemong ba mmuso.
Dintlha tsa ho ikopanya le rona
Aterese ya moaho: 		
329 Pretorius Street
				
(c/o Pretorius & Sisulu Streets)
				First Floor, Momentum Building
				Pretoria
Aterese ya poso		
Private Bag X81
				Pretoria
				0001
Dinomoro tsa mohala:
012 315 1111
Aterese ya imeili:		
constitutionalrights@justice.gov.za
Websaete:			www.justice.gov.za

31

Metheo eo ho ka buisanwang le yona mabapi le Ditokelo tsa Botho

7. Thuso ya Molao Afrika Borwa
Thuso ya Molao Afrika Borwa ke lekala le ikemetseng le molaong le
theuweng ka maikemisetso a ho thusa ka molao kapa ho etsa thuso
ya molao e be teng ho batho ba hlophehileng ka hare ho bokgoni
ba teng ba ditjhelete. E nehelana ka kemedi ya molao ka ditjeho
tsa mmuso, jwalo ka ha ho hlalositswe Molaotheong le melaong e
amehang e nehelanang ka ntlha ho tokelo ya kemedi ya molao ka
ditjeho tsa Mmuso.
Dintlha tsa ho ikopanya:
Bakeng la Thuso ya Molao Afrika Borwa e haufi, ofisi ya lebatowa, ofisi
ya sathalaete, ikopanye le Thuso ya Molao Afrika Borwa:
Aterese ya moaho: 		
29 De Beer Street
				Braamfontein
				Johannesburg
				2017
Aterese ya poso 		
Private Bag X76
				Braamfontein
				2017
Mohala:			
011 877 2000
Mohala wa mahala:		
0800 110 110
Dinimoro tsa Fekse:		
011 877 2222
Aterese ya imeili:		
Communications2@legal-aid.co.za
Websaete:			www.legal-aid.co.za

32

DINTLHA

33

Sesotho

Dinehelano tsa Theho
ya Molaotheo
wa Rephaboliki ya Afrika Borwa
1996, di Entswe Bobebe bakeng la
Baithuti

Department of Justice and Constitutional Development
Mohala: 012 315 1111
Private Bag X81, Pretoria, 0001
constitutionalrights@justice.gov.za
www.justice.gov.za

KETAPELE, DINEHELANO TSA THEHO LE BILI YA
DITOKELO
“Sengolwa sa Senyesemane ke sengolwa se molaong sa Molaotheo”


Sepedi

Mabakatheo a
Molaotheo
wa Repabliki ya Afrika Borwa, 1996,
A nolofaleditšwe Baithuti

Department of Justice and Constitutional Development
Tel: 012 315 1111
Private Bag X81, Pretoria, 0001
constitutionalrights@justice.gov.za
www.justice.gov.za

KETAPELE, MABAKATHEO LE MOLAO WA DITOKELO
“Sengwalwa sa pele sa Seisimane ke sengwalwa sa semmušo sa Molaotheo”

Sepedi

Mabakatheo a
Molaotheo

wa Repabliki ya Afrika Borwa,
1996, A nolofaleditšwe Baithuti
Ketapele, Mabakatheo le molao wa ditokelo

MATSENO

MOLAOTHEO KE ENG?
Molaotheo ke ngata ya melao ye bohlokwa yeo mmušo o swanetšego
go laolwa go ya ka yona. O hlaloša ka moo dikarolo tša mmušo di
rulagantšwego mme o na le melao ye alago gore ke maatla afe ao
a diragatšwago, a diragatšwa ke mang mme le gore a diragatšwa
go bomang pušong ya naga. O ka bonwa bjalo ka tumellano
magareng ga bao ba bušago le bao ba bušwago. O hlaloša ditokelo
le maikarabelo a baagi, le ditsela tša go lekola gore bao ba nago le
maatla ba a diriša ka tshwanelo.
Molaotheo wa Repabliki ya Afrika Borwa ke Molaomogolo wa naga
ya rena. O phethagaletša motheo wa molao bakeng sa go ba gona ga
Repabliki, o hlaloša ditokelo le maikarabelo a baagi, mme o hlaloša
sebopego sa Mmušo. O bitšwa setifikeiti sa matswalo” sa Afrika Borwa
ye lokologilego ya temokrasi.

i

Molaotheo wa rena ke molao o bohlokwa kudu – goba molaomogolo
– wa naga ya rena. Ga go molao wo swanetšego go fapoga go ona;
ebile le mmušo ga se wa swanela go dira selo se ka o gatakago.
Molaotheong wa temokrasi e swanago le ya rena, Molaotheo o
na le maatla a go feta a Palamente mme o dirišwa bakeng sa go
fetleka melao ye mengwe. O šoma go makala ka moka a mmušo.
Kgorotsheko ya Molaotheo ke kgorotshekokgolo mererong ya
molaotheo mme ke yona e dirago le sepheto sa mafelelo hlathollong
ya Molaotheo.
Molaotheo wa Afrika Borwa, go nea mohlala, o hlaloša ka moo
mmušo o bopegilego, ka moo o kgethwago le ka moo o šomago. O
hlaloša maatla a mmušo – le mellwane ya maatla a – gape o akaretša
ditokelo tša batho. O tšweletša gape ka moo mmušo o tla ikarabelago
go batho bao ba o kgethago.
Molaotheo o hlola motheo wa bophelo setšhabeng mo Afrika Borwa.
Efela o dira go feta go hlaloša dintlha tša motheo tša go šoma ga
mmušo. Molaotheo wa rena o laetša dikholofelo le diphegelelo tša
setšhaba.
BOHLOKWA BJA KETAPELE, KGAOLO 1
(MABAKATHEO) LE KGAOLO 2 (MOLAO WA
DITOKELO) WA MOLAOTHEO
Melaotheo ka bontšhi e thongwa ka lebaka la mabaka a kgethagilego.
Afrika Bowa e bile le phetogokgolo gotšwa nakong ya pušo ya
kgatelelo le kgethollo ( tshepetšo ya motheo wa maatla a palamente)
go ya go molaotheo wa temokrasi o ikemišeditšego go hlola setšhaba
sa dikelo tša temokrasi, toka ya setšhaba le ditokelo tša motheo tša
batho.
Molaotheo wa rena o laetša histori arena ya maswananoši le go lwela
tokologo le temokrasi. Ge re lebeletše ditiragalo tša nako ye fetilego
mo Afrika Borwa, ga se semaka gore Molaotheo wa rena nako le nako
ii

o gatelela hlokego ya go hlola setšhaba se “lokologilego sa temokrasi”,
gape o gatelela seriti, toka le tekatekano.
Ketapele ke setatamente sa matseno a kopana se laetšago moholahlahli
le melao ya Molaotheo. Kgaolo 1 e tšweletša dikokwanekgolo tša
molaotheo mme, ka gore di bohlokwa, go boima go difetoša.
Karolo 1 e ka fetošwa fela ka Molaokakanywa o dumeletšwego ke
Seboka sa Maloko a Palamente, ka boutu ya thekgo ya maloko a yona
ya diphesente tše 75 le Khansele ya Bosetšhaba ya Diprofense, ka
boutu ya thekgo ya diprofense tše tshela.
Melaotheo le bomolaotheo di sepelelana le ditokelo tša batho.
Ditokelo gantši di tšweletšwa kgaolong e bohlokwa ya molaotheo,
e bitšwago Molao wa Ditokelo. Kgaolo 2 ya Molaotheo wa 1996 e
na le Molao wa Ditokelo wa Afrika Borwa. Karolo ye ya Molaotheo
ke yona yeo batho bantšhi ba nago le kgahlegelo kudu go yona –
gape e bile le tlamoragokgolo go maAfrika Borwa – mo mengwageng
ye fetilego. Ditaelo tše di šomana le ditokelo tša tekatekano, seriti
sa botho, bophelo le sepheri, gareng ga tše dingwe, gammogo le
ditokologo tša bodumedi le tlhagišo ya maikutlo. Gape di bolela ka
dikamano medirong, bana, thuto le ditshepetšo tša molao.
Molao wa ditokelo ke motheo wa temokrasi mo Afrika Borwa.
O netefatša dikelo tša temokrasi tša seriti sa botho, tekatekano le
tokologo. Molao wa ditokelo go Kgaolo 2 ya Molaotheo o na le
dihlopha tše bohlokwa tša ditokelo tša batho tše ikemišeditšego go
hlaloša ditokelo tša batho, go phethagaletša gore ditokelo ke tša bo
mang ebile le gore di šoma ka tsela efe, mme le go laola gore di ka
fokotšwa neng le bjang.
Kgaolo 2 e ka fetošwa fela ka Molaokakanywa o dumeletšwego ke
Seboka sa Maloko a Palamente, ka boutu ya thekgo ya bobeditharo
bja maloko a yona le Khansele ya Bosetšhaba ya Profense, ka boutu
ya thekgo ya diprofense tše tshela.
iii

Dikagare

DIKAGARE
KETAPELE 								1
KGAOLO YA 1 							2
Mabakatheo
KGAOLO YA 2 							5
Molao wa Ditokelo
DIHLONGWA TŠEO DI KA ETELWAGO MALEBANA 		
LE DITOKELO TŠA GAGO

27

“Sengwalwa sa pele sa Seisimane ke sengwalwa sa semmušo sa Molaotheo”

Ketapele

KETAPELE
Rena, batho ba Afrika Borwa,
Re lemoga ditlhokatoka tša rena tša bogologolo;
Re tlotla bao ba ilego ba hlokofaletšwa toka le tokologo nageng ya
gaborena;
Re hlompha bao ba ilego ba katanela go aga le go hlabolla naga ya
gaborena; mme
Re dumela gore Afrika-Borwa ke ya batho bohle ba ba dulago go yona,
re le ngata e tee e nago le pharologano
Ka gona, ka baemedi ba rena bao ba kgethilwego ka tokologo, re
amogela molaotheo wo bjalo ka molaomogolo wa Repabliki gore re
tloFediša diphapano tša kgale mme re bope setšhaba seo se theilwego
godimo ga dikelo tša temokrasi, toka setšhabeng le ditokelomotheo
tša batho;
Aga metheo ya setšhaba se se lokologilego sa temokrasi moo
mmušo o theilwego godimo ga thato ya batho mme moo moagi
yo mongwe le yo mongwe a šireleditšwego ke molao ka go lekana;
Kaonafatša maemo a bophelo bja baagi ka moka le go lokolla
mabokgoni a motho o mongwe le o mongwe; le go
Aga Afrika-Borwa ye e kopanego ya temokrasi yeo e ka kgonago go
tšea maemo a yona a maswanedi bjalo ka setšhaba se se ikemetšego
ka noši ditšhabeng tša lefase ka bophara.
Eke Morena a ka boloka setšhaba sa gešo.
Nkosi Sikelel’ iAfrika. Morena boloka setjhaba sa heso.
God seën Suid-Afrika. God bless South Africa.
Mudzimu fhatutshedza Afurika. Hosi katekisa Afrika.
1

Kgaolo ya 1: Mabakatheo

KGAOLO YA 1
MABAKATHEO
Repabliki ya Afrika Borwa
1. Repabliki ya Afrika Borwa ke naga e tee yeo e ikemetšego ya
temokrasi yeo e theilwego godimo ga dikelo tše di latelago:
(a) Seriti sa setho, phihlelelo ya tekano le tšwetšopele ya ditokelo
tša botho le ditokologo.
(b) Go se kgetholle batho go ya ka mmala le bong.
(c) Bogolo bja Molaotheo le pušo ya molao.
(d) Ditshwanelo tša batho ka moka ba bagolo tša go bouta,
lenaneo la bakgethi le le swanago ka bophara, dikgetho tša
ka mehla le pušo ya temokrasi ya makgotlantši, go netefatša
maikarabelo, boikarabelo le tokologo.
Bogolo bja Molaotheo
2. Molaotheo wo ke molaomogolo wa Repabliki; molao goba
maitshwaro ao a thulanago le wona ga a amogelege, gomme
ditlemo tšeo di tšweletšwago ke wona di swanetše go
phethagatšwa.
Boagi
3. (1) Go na le boagi bjo bo swanago bja Afrika Borwa.
(2) Baagi ka moka ba—
(a) na le ditokelo, ditshwanelo le dikholego tša boagi ka go
lekana; mme ba
(b) na le ditshwanelo le maikarabelo a boagi ka go lekana.
(3) Molao wa setšhaba o swanetše go phethagaletša khwetšagalo,
tahlegelo le pušetšo ya boagi.
Koša ya Setšhaba
4. Koša ya setšhaba ya Repabliki e laolwa ke Mopresidente ka go
dira kgoeletšo.
2

Kgaolo ya 1: Mabakatheo

Folaga ya Setšhaba
5. Folaga ya Repabliki e na le mebala ye boso, gauta, talamorogo,
bošweu, bohwibidu le botalalerata bjalo ka ge go hlalošitšwe
ebile go thadilwe šetulong ya 1.
Maleme
6. (1) Maleme a semmušo a Repabliki ke Sepedi, Sesotho, Setswana,
Seswati, Sevenda, Setsonga, Seafrikanse, Seisimane, Setebele,
Sethosa le Sezulu.
(2) Ka go lemoga tirišo ye fase bogologolo le maemo a maleme
a setšo a batho ba rena, mmušo o swanetše go tšea magato a
maleba a a bonalago go phagamiša maemo le go tšwetšapele
tirišo ya maleme a.
(3) (a) Mmušo wa bosetšhaba le dipušo tša diprofense di
ka šomiša maleme afe goba afe a itšego a semmušo
mabakeng a pušo, mme go elwa hloko tirišo, kgonagalo,
ditshenyegelo, mabaka le tekatekano ya dinyakwa le
dikganyogo tša setšhaba ka moka goba tša profense
ye e amegago; efela mmušo wa setšhaba le pušo ye
nngwe le ye nngwe ya profense di swanetše go šomiša
bonyane maleme a mabedi a semmušo.
(b) Bomasepela ba swanetše go ela hloko tirišo ya maleme
le dikganyogo tša baagi ba yona.
(4) Mmušo wa setšhaba le dipušo tša diprofense, ka go šomiša
magato a semolao le a mangwe, di swanetše go laola le go
hlokomela tirišo ya tšona ya maleme a semmušo. Ntle le go
hlokomologa ditaelo tša karolwana ya (2), maleme ka moka
a semmušo a swanetše go fiwa maemo a a swanago mme a
swanetše go dirišwa ka tekatekano.
(5) Boto ya Maleme a Afrika Borwa (Pan South African Language
Board) yeo e theilwego ka molao wa setšhaba e swanetše (a) go godiša, le go dira mabaka a tlhabollo le tirišo ya (i)
maleme ka moka a semmušo;
(ii) maleme a MaKhoi, MaNama le a MaSan; le
3

Kgaolo ya 1: Mabakatheo

(b)

(iii) polelo ya dika ; le
go godiša le go tiišetša tlhompho ya (i)
maleme ka moka ao a šommišwago kudu
ke ditikologo mo Afrika Borwa go akaretšwa
Sejeremane, Segerika, Segujarati, Sehindi,
Sepotokisi, Setamil Setelegu, Seurdu; le
(ii) Searabiki, Seheberu, Sanskrit le a mangwe ao a
dirišetšwago mabaka a sedumedi mo AfrikaBorwa.

4

Kgaolo ya 2: Molao wa Ditokelo

KGAOLO YA 2
MOLAO WA DITOKELO
Ditokelo
7.	 (1) Molao wo wa ditokelo ke motheo wa temokrasi mo Afrika
Borwa. O šireletša ditokelo tša batho ka moka nageng ya
rena gomme o tiišetša dikelo tša temokrasi tša tlhompho ya
setho, tekatekano le tokologo.
(2) Mmušo o swanetše go hlompha, go šireletša, go tšwetšapele
le go phethagatša ditokelo tšeo di lego ka go Molao wa
Ditokelo.
(3) Ditokelo tšeo di lego ka Molaong wa Ditokelo di na le
mellwane yeo e hwetšwago goba yeo e hlalošištwego
karolong ya 36, goba go gongwe Molaong.
Tirišo
8. (1) Molao wa Ditokelo o šoma melaong ka moka mme o tlama
peomolao, khuduthamaga, lekgotlatoka, le makala ka moka
a mmušo.
(2) Taelo ya Molao wa Ditokelo tlama motho wa tlhago goba
sehlongwa ge, le go fihla, ge go kgonagala, go hlokomelwa
mohuta wa tokelo goba mohuta wa tshwanelo ye nngwe le
ye nngwe yeo e gapeletšwago ke tokelo.
(3) Ge go dirišwa melawana ya Molao wa Ditokelo go motho wa
tlhago goba sehlongwa go ya ka karolwana (2), kgorotsheko—
(a)
gore e tle e diragatše tokelo ka Molaong, e swanetše go
kgontšha, goba ge go hlokega e dire, molaosetlwaedi
go fihla moo e lego gore peomolao ga e diragatše
tokelo yeo; gomme
(b) e ka dira melao ya molaosetlwaedi go fokotša tokelo,
ge fela phokotšo e sepelelana le karolo ya 36(1).

5

Kgaolo ya 2: Molao wa Ditokelo

(4) Sehlongwa se swanetše ke ditokelo tšeo di lego ka go Molao
wa Ditokelo go ya ka mohuta wa ditokelo le mohuta wa
sehlongwa.
Tekatekano
9. (1) Batho bohle ba a lekana pele ga molao, mme ba na le tokelo
ya tšhireletšo le kholego ya tša molao tše di lekanago
(2) Tekatekano e akaretša go ba le boipshino ka botlalo bja
ditokelo ka moka le ditokologo. Go tšwetša phihlelelo ya
tekano pele phihlelelo ya tekano, magato a semolao le
a mangwe ao a hlamilwego ka nepo ya go šireletša le go
tšwetšapele batho goba dihlopha tša batho, tšeo di hlokago
ka lebaka la kgethollo ya go se loke a ka tšewa.
(3) Mmušo ga wa swanela go kgetholla thwii goba ka mokgwa
wa tharedi motho mang goba mang, lebakeng le itšego
goba mabakeng ao a akaretšago mohlobo, bong, kamano,
boimana, seemo mabapi le lenyalo, morafe goba setšo,
mmala, tshekamelo ya bong, bogolo, bogole, bodumedi,
letswalo, tumelo, setšo, polelo le matswalo.
(4) Ga go motho yo a swanetšego go kgetholla thwii goba ka
mokgwa wa tharedi motho yo mongwe ka lebaka le tee goba
a mantši go ya ka karolwana ya (3). Molao wa setšhaba o
swanetše go dirišwa gore o thibele goba go iletša kgethollo
ya go se loke
(5) Kgethollo go ya ka lebaka le tee goba a mantši ao a
tšweleditšwego go karolwana ya (3) ga se ya loka, ntle le ge
go tšweleditšwe gore kgethollo yeo e lokile.
Seriti sa botho
10. Motho mang le mang o na le seriti sa gagwe sa seng, le tokelo ya
gore seriti sa gagwe se hlomphiwe le go šireletšwa.
Bophelo
11. Motho mang le mang o na le tokelo ya go phela.
6

Kgaolo ya 2: Molao wa Ditokelo

Tokologo le tšhireletšego ya motho
12.	 (1) Mang le mang o na le tokelo ya tokologo le tšhireletšo bjale
ka ge e le motho, yeo e akaretšago tokelo ya –
(a) go se ganetšwe tokologo ka go rata goba ntle le lebaka
la go kwagala;
(b) go se golegwe ntle le tsheko;
(c) go se angwe ke mehuta yohle ya dintwa e ka ba go
tšwa setšhabeng goba mathokong a praebete;
(d) go se hlorišwe ka mokgwa ofe goba ofe; le
(e) go se swarwe goba go se hlokofatšwe ka mokgwa wa
sehlogo, wa go hloka botho goba wa go nyefola.
(2) Mang le mang o na le tokelo ya maemo a mmele le a
monagano, yeo e akaretšago tokelo ya(a) go tšea diphetho mabapi le tša pelegi;
(b)
tšhireletšo le taolo ya mebele ya bona; le
(c) go se dirwe diteko tša kalafo goba tša saense ntle le
tsebo le tumelo ya bona.
Bokgoba, bohlanka le go šomišwa ka kgapeletšo
13. Ga go motho yoo a swanetšego go dirwa lekgoba, mohlanka
goba go šomišwa ka kgapeletšo.
Sephiri
14. Mang le mang o na le tokelo ya sephiri, yeo e akaretšago tokelo
ya gore go se be le(a) phuruphutšo ya bona goba ya magae a bona;
(b) phuruphutšo ya dithoto tša gagwe;
(c) go amogwa diphahlo tša gagwe; goba
(d) tsenatseno dikgokaganong tša bona tša sephiri.
Tokologo ya bodumedi, tumelo le kgopolo
15. (1) Mang le mang o na le tokelo ya tokologo ya letswalo,
bodumedi, maikutlo, tumelo le kgopolo.

7

Kgaolo ya 2: Molao wa Ditokelo

(2) Merero ya bodumedi e ka phethagatšwa dihlongweng tša
mmušo goba dihlongweng tšeo di thušwago ke mmušo, ge
fela ele gore (a) merero yeo e latela melao yeo e beilwego ke ditaolo tša
maleba tša setšhaba;
(b) e phethagatšwa ka mokgwa wa go lekana; le
(c) tsenelo ya yona ga se ya kgapeletšo ebile ke ya
boithaopo.
(3) (a) Karolo ye ga e thibele molao wo o amogelago (i)
manyalo ao a phethagatšwago ka fase ga setšo
sefe goba sefe, goba tshepedišo ya sedumedi,
molao wa motho ka nama goba wa lapa; goba
(ii) ditshepedišo tša molao wa motho ka boyena le
molao wa lapa ka fase ga setšo sefe goba sefe,
goba seo se latelwago ke batho bao ba latelago
tumelo ye itšego.
(b) Kamogelo go ya ka temana ya (a) e swanetše go
sepedišana le karolo ye gammogo le melawana ye
mengwe ya Molaotheo.
Tokologo tlhagišong ya maikutlo
16. (1) Mang le mang o na le tokelo ya go ntšha maikutlo, yeo e
akaretšago (a) tokologo ya kgašo le diphatlalatši tše dingwe;
(b) tokologo ya go amogela goba go abela tshedimošo
goba dikgopolo;
(c) tokologo ya boithomelo bja tša bokgabo; le
(d) tokologo ya tša thuto le dinyakišišo tša saense.
(2) Tokelo mo karolwaneng (1) ga e akaretše (a) tlhohleletšo ya ntwa;
(b) tlhohleletšo ya kgaruru ye e okaokago; goba
(c) khuetšo ya lehloyo leo le itshamilego godimo ga
mohlobo, morafe, bong goba bodumedi, leo le tsošago
tlhohleletšo ye e ka hlolago kotsi.
8

Kgaolo ya 2: Molao wa Ditokelo

Kgobokano, tšhupetšo, kgwabo le ngongorego
17. Mang le mang o na le tokelo, ka khutšo ka ntle le go itlhama,
ya go kgobokana, go dira ditšhupetšo, go gwaba, le go tliša
dingongorego.
Tokologo ya kwano
18. Mang le mang o na le tokelo ya tokologo ya go kwana le ba
bangwe.
Ditokelo tša dipolitiki
19. (1) Moagi yo mongwe le yo mongwe o lokologile go dira
dikgetho tša dipolitiki, tšeo di akaretšago tokelo ya (a) go hlama phathi ya dipolitiki;
(b) go kgatha tema medirong ya, goba go kalatša maloko
legatong la phathi ya dipolotiki; le
(c) go dira lesolo la phathi ya dipolitiki goba lebakeng la
yona.
(2) Moagi yo mongwe le yo mongwe o na le tokelo ya go
kgatha tema dikgethong tše di lokologilego tša ka mehla tša
lekgotlatheramelao leo le hlomilwego go ya ka Molaotheo.
(3) Moagi yo mogwe le yo mongwe yo mogolo o na le tokelo
ya (a) go bouta dikgethong tša lekgotlatheramelao lefe goba
lefe leo le hlomilweng go ya ka Molaotheo, le go dira
bjalo sephiring; le
(b) go ba nkgetheng ditirelong tša setšhaba gomme, ge a
kgethilwe, a tšee maemo ao.
Boagi
20. Ga go moagi yo a swanetšego go amogwa boagi.
Tokologo ya mosepelo le madulo
21. (1) Mang le mang o na le tokologo ya mosepelo.
(2) Mang le mang o na le tokelo ya go tloga Repabliking.
9

Kgaolo ya 2: Molao wa Ditokelo

(3) Moagi yo mongwe le yo mongwe o na le tokelo ya go tsena,
go ba gona le go dula kae le kae ka Repabliking.
(4) Moagi mang le mang o na le tokelo ya go ba le pasporoto.
Tokologo ya go gweba, mošomo le profešene
22. Moagi yo mongwe le yo mongwe o na le tokelo ya go ikgethela
kgwebo ya gagwe, mošomo goba profešene ka tokologo. Ditiro
tša kgwebo, mošomo goba profešene di ka laolwa ke molao.
Dikamano medirong
23. (1) Mang le mang o na le tokelo ya go swarwa gabotse
dikamanong tša modiro.
(2) Mošomi yo mongwe le yo mongwe o na le tokelo ya (a) go hloma le go ba leloko la yunione ya bašomi;
(b) go kgatha tema mererong le mananeong a yunione ya
bašomi; le
(c) go straeka mošomong.
(3) Mongmošomo yo mongwe le yo mongwe o na le tokelo ya
go (a) hloma le go ba leloko la mekgatlo ya bengmešomo; le
go
(b) kgatha tema medirong le mananeong a mekgatlo ya
bengmešomo.
(4) Yunione ye nngwe le ye nngwe ya bašomi le mokgatlo wo
mongwe le wo mongwe wa bengmešomo o na le tokelo ya (a) go laola tshepedišo ya yona, mananeo le mediro;
(b) go beakanya; le
(c) go hloma le go ba maloko a fetereišene.
(5) Yunione ye nngwe le ye nngwe ya bašomi, mokgatlo wa
bengmešomo le mongmošomo ba na le tokelo ya go tsenela
ditherišano ka seboka. Molao wa setšhaba o ka bewa go
laola ditherišano ka seboka. Bogolo bjoo molao o ka direlago
tokelo mollwane mo Kgaolong ye, mollwane woo o swanetše
go sepelelana le karolo ya 36 (1).
10

Kgaolo ya 2: Molao wa Ditokelo

(6) Molao wa setšhaba o ka amogela dipeakanyo tša tšhireletšo
tša yunione tšeo di hwetšwago ka ditumelelanong tša
seboka. Bogolo bjoo molao o ka direlago tokelo mollwane
mo Kgaolong ye, mollwane woo o swanetše go sepelelana le
karolo ya 36 (1).
Tikologo
24. Mang le mang o na le tokelo (a) ya go ba tikologong yeo e se nago le kotsi bophelong
bja gagwe goba go pheleng gabotse ga gagwe; le
(b) ya go šireletša tikologo, kholegong ya lešika la bjale le
la ka moso, ka magato a melao ya maleba le e mengwe
yeo e (i)
thibelago tšhilafatšo ya tikologo le phokodišo ya
tlhago;
(ii) tšwetšago pele pabalelo ya tlhago; le yeo e
(iii) lotago le go hlabolla tlhago ye e tlogo tšea lebaka
le letelele le tšhomišo ya methopo ya tlhago ka
nepo ya go tšwetšapele tlhabollo ya maleba ya
ekonomi ya setšhaba.
Thoto
25. (1) Ga go motho yo a swanetšego go amogwa thoto ntle le go
ya ka molao woo o amago mang le mang, le gona ga go
molao woo o swanetšego go dumelela go amogwa ga thoto
ka go rata.
(2) Thoto e ka amogwa fela ka go latela molao wo o amago
mang le mang –
(a) morerong wa setšhaba goba go phetha dikgahlego tša
setšhaba; le
(b) go ya ka go lefa, seroto seo e lego gore nako le mokgwa
wa tefo wo e lego gore o ka ba o kwanetšwe ke bao
ba amegago goba o rerilwe goba o amogetšwe ke
kgorotsheko.
11

Kgaolo ya 2: Molao wa Ditokelo

(3) Seroto sa phumola megokgo, nako le mokgwa wa tefo
di swanetše go ba tša toka le tše di lekanago, di laetša
tekatekano gare ga dikgahlego tša setšhaba le dikgahlego
tša bao ba amegago, go šetšwa mabaka a a swanetšego, go
akaretšwa (a) tšhomišo ya bjale ya thoto;
(b) histori ya khwetšo le tšhomišo ya thoto;
(c) boleng bja mmaraka bja thoto;
(d) maemo a dipeeletšothwii tša mmušo le dithušo
khwetšong le tlhabollong ya mohola ya kapitale ya
thoto; le
(e) lebaka la kamogo.
(4) Mabakeng a karolo ye (a) kgahlego ya setšhaba e akaretša boikgafo bja setšhaba
kabongleswa ya naga, le dikabongleswa tšeo di tla
tlišago tekatekano phihlelelong ya methopo ya tlhago
ya Afrika-Borwa; le gore
(b) thoto ga e ame naga fela.
(5) Mmušo o swanetše go tšea magato ao a kwagalago a
peomolao le amangwe, ka maatla a wona, go tliša maemo
ao a tla kgontšhago baagi go ikhweletša lefase ka go lekana.
(6) Motho goba setšhaba seo bodulo bja sona bo tekatekišwago
ke melao ya peleng ya kgethollo ya semorafe goba ditiro, se
swanetše, go ya ka Molao wa Palamente, go hwetša bodulo
bjo bo tiišitšwego ke molao goba go hwetša thušo e nngwe
yeo e swanago ya peakanyoleswa.
(7) Motho goba setšhaba seo se amogilweng naga morago ga
la 19 Juni 1913 ka lebaka la melao ya peleng ya kgethollo
ya semorafe goba ditiro, se swanetše, go ya ka Molao
wa Palamente, go bušetšwa naga yeo goba go hwetša
peakanyoleswa ye e lekanego.
(8) Ga go tlhagišo efe goba efe ya karolo ye yeo e ka thibelago
mmušo go tšea magato a semolao le a mangwe go hwetša
12

Kgaolo ya 2: Molao wa Ditokelo

naga, meetse le dikaboleswa tše dingwe tša go swana le
tšona, nepo e le go bekanyaleswa dipoelo tša kgethollo ya
semorafe, ge fela e le gore phapogo efe goba efe ditlhagišong
tša karolo ye e sepelelana le ditlhagišo tša karolo ya 36(1).
(9) Palamente e swanetše go bea molao wo o ukangwego
karolwaneng ya (6).
Kago ya Dintlo
26. (1) Mang le mang o na le tokelo ya go ba le ntlo ya maleba.
(2) Mmušo o swanetše go tšea magato a maleba a molao le a
mangwe, ka maatla a wona, go fihlela phethagatšo ya kgato
ka kgato ya tokelo ye.
(3) Ga go motho yo a swanetšego go ntšhwa ka ngwakong
wa gagwe goba ngwako wa gagwe o phušulwe ntle le
taelo ya kgorotsheko yeo e dirilwego ka morago ga go ela
hloko mabaka ka moka ao a amegago. Ga go molao wo o
swanetšego go dumelela go ntšhiwa ga batho magaeng ka
boithatelo.
Tlhokomelo ya tša maphelo, dijo, meetse le tšhireletšo ya leago
27. (1) Mang le mang o na le tokelo ya phihlelelo ya (a) ditirelo tša tlhokomelo ya tša maphelo, go akaretšwa le
tlhokomelo ya maphelo go tša pelegi;
(b) dijo le meetse tše di lekanego; le
(c) tšhireletšo ya tša leago, go akaretšwa, ge e le gore ga
ba kgone go ithuša ka bobona le bao ba ba tshepilego,
thušo ya selegae yeo e swanetšego.
(2) Mmušo o swanetše go tšea magato a maleba a semolao le a
mangwe, ka maatla a wona, go fihlela phethagatšo, kgato ka
kgato ya ye nngwe le ye nngwe ya ditokelo tše.
(3) Ga go motho yo a swanetšego go ganetšwa ka kalafo ya
tšhoganyetšo.

13

Kgaolo ya 2: Molao wa Ditokelo

Bana
28. (1) Ngwana yo mongwe le yo mongwe o na le tokelo ya (a) leina le tokelo ya go ba wa naga ye a belegetšwego go
yona;
(b) go hlokomelwa ke lelapa goba motswadi, goba
hlokomelo ye swanetšego ge a tlošitšwe lelapeng;
(c) phepo ya motheo, madulo, ditirelo tša maphelo tša
motheo le ditirelo tša leago;
(d) go šireletšwa go swarompe, hlokomologo, tlaišo goba
go se hlokomelwe;
(e) go šireletšwa go tlaišo ya tša go šoma
(f) go se dirišwe goba go se dumelelwe go dira mošomo
goba go abela ditirelo tšeo di (i)
sa swanelago go motho wa mengwaga ya go
lekana le ya ngwana yo; goba
(ii) ka tsenyago kotsing go phela gabotse ga ngwana,
thuto, boitekanelo bja mmele le monagano, goba
semoya, maitshwaro goba tšwelopele setšhabeng;
(g) go se golegwe, ntle le ge seo e le kgato fela yeo e ka
tšewago, gomme ge go le bjalo, godimo ga ditokelo
tšeo ngwana yoo a di fiwago ka fase ga dikarolo tša 12
le 35, ngwana yoo a ka golegwa fela nakwana e nnyane
ya maleba; le gona o na le tokelo ya go (i)
hlaolwa bagolegweng bao ba nago le mengwaga
ya ka godimo ga 18; gomme
(ii) a swarwe ka mokgwa wo, a bewe maemong ao a
tšeago šedi ya bogolo bja ngwana;
(h) gore ngwana yoo a be le ramolao wa mmušo yoo
ebilego a lefša ke mmušo, melatong yeo e amago
ngwana, ge e le gore tlhokego ya toka e ka tšwelelela;
le
(i)
go se šomišwe thwii dithulanong tšeo go itlhamilwego
gape le go šireletšwa mabakeng a dithulano tšeo go
itlhamilwego.
14

Kgaolo ya 2: Molao wa Ditokelo

(2) Dikgahlego tša ngwana di bohlokwa kudu mererong ye
mengwe le ye mengwe yeo e amago ngwana yoo.
(3) Mo karolong ye lentšu le “ngwana” le šupa motho yo a lego
ka fase ga mengwaga ye 18.
Thuto
29. (1) Mang le mang o na le tokelo ya (a) go hwetša thuto ya motheo, go akaretšwa thutomotheo
ya ba bagolo; le
(b) go tšwetša pele thuto yeo mmušo, go ya ka mabaka
ao a kwešišegago, o swanetšego go tšea magato a
maswanedi go dira gore e hwetšwagale le go fihlelelwa.
(2) Mang le mang o na le tokelo ya go hwetša thuto ka leleme
la semmušo goba maleme a boikgethelo bja gagwe
dihlongweng tša thuto tša setšhaba moo thuto yeo e tlogago
e kgonagala. Go kgonthišiša phihlelelo le phethagatšo ya
tokelo ye, mmušo o swanetše go hlokomela maano ka moka
a thuto, go akaretšwa dihlongwa tša thuto ya go rutwa ka
polelo e tee, go hlokometšwe (a) tekatekano;
(b) kgonagalo; le
(c) phišegelo ya go nyaka go beakanyaleswa ditlamorago
tša melao ya maloba ya kgethollo ya semorafe le
mekgwa.
(3) Motho yo mongwe le yo mongwe o na le tokelo ya go hloma
le go lota, ka ditshenyegelo tša gagwe, dihlongwa tša thuto
tše di ikemetšego tšeo di (a) sa kgethollego ka lebaka la morafe;
(b) ngwadišitšwego le mmušo; le
(c) go lota maemo a thuto ao a sego ka fase ga ao a lego
dihlongweng tša thuto tša setšhaba.
(4) Karolwana ya (3) ga e thibele dithušo tša mmušo dihlongweng
tše di ikemetšego tša thuto.
15

Kgaolo ya 2: Molao wa Ditokelo

Leleme le setšo
30. Mang le mang o na le tokelo ya go šomiša leleme la gagwe le go
kgatha tema bophelong bja setšo sa boikgethelo bja gagwe, efela
ga go yo a diragatšago ditokelo tše a ka dirago bjalo ka tsela ye
e lego kgahlanong le mabaka a itšego a Molao wa Ditokelo.
Ditšhaba tša setšo, bodumedi le tša maleme
31. (1) Batho bao e lego ditho tša setšhaba sa setšo, bodumedi
goba sa leleme ga ba swanela go ganetšwa tokelo, le maloko
a mangwe a setšhaba seo (a) go ipshina ka setšo sa bona, go latela bodumedi bja
bona le go šomiša leleme la bona; le
(b) go hloma, go itswalanya le go lota setšo, bodumedi le
ditlemagano le mekgatlo e mengwe ya setšhaba.
(2) Ditokelo karolwaneng ya (1)di ka no se šomišwe ka tsela yeo
e tla bago kgahlanong le ditlhagišo tše dingwe tša Molao wa
Ditokelo.
Phihlelelo ya tshedimošo
32. (1) Mang le mang o na le tokelo ya go fihlelela (a) tshedimošo efe goba efe yeo e swerwego ke mmušo; le
(b) tshedimošo efe goba efe yeo e swerwego ke motho
o mongwe yeo e tsomegago gore go phethagatšwe
goba go šireletšwe tokelo efe goba efe.
(2) Molao wa setšhaba o swanetše go bewa gore go phethagatšwe
tokelo ye gomme o ka fa magato a maleba go imolla mmušo
mathateng a taolo le a ditšhelete.
Kgatotaolo ye e lokilego
33. (1) Mang le mang o na le tokelo ya go hwetša kgatotaolo yeo e
lego molaong, ye e kwalago, yeo e sepedišwago ka tsela ya
maleba.
(2) Mang le mang yo ditokelo tša gagwe di amilwego gampe
16

Kgaolo ya 2: Molao wa Ditokelo

ke kgatotaolo o na le tokelo ya go fiwa mabaka ao a
ngwadilwego.
(3) Molao wa setšhaba o swanetše go bewa go maatlafatša
ditokelo tše, gomme o swanetše(a) go hlagiša tekololefsa ya kgatotaolo ke kgorotsheko
goba, ge e le gore go swanetše, kgoro ya go ikemela ya
go se tšee lehlakore;
(b) go bea maikarabelo go mmušo go maatlafatša ditokelo
tšeo di beilwego dikarolwaneng tša(1)le (2); le
(c) go tšwetšapele taolo ye e šomago gabotse.
Tumelelo go dikgorotsheko
34. Mang le mang o na le tokelo ya gore phapano efe goba efe yeo e
ka rarollwago ka tirišo ya molao, e theeletšwe phatlalatša pele ga
kgorotsheko goba, moo go kgonegago, lekgotla goba foramong
ye nngwe ye e ikemetšego ya go se tšeye lehlakore.
Batho bao ba swerwego, ba golegilwego le ba latofatšwago
35. (1) Mang le mang yo a swerwego ka ukango ya go dira molato
o na le tokelo ya (a) go homola;
(b) go tsebišwa ka bonako (i)	 ka tokelo ya gagwe ya go homola; le
(ii) go lemošwa ka ditlamorago tša go se homole;
(c) go se gapeletšwe go dira boipobolo bofe goba bofe
goba go dumela se sengwe seo se ka šomišwago bjalo
ka bohlatse kgahlanong le yena;
(d) go tlišwa pele ga kgorotsheko ka bonako ka mo go ka
kgonegago, fela e sego ka morago ga (i)
diiri tše 48 ka morago ga go swarwa; goba
(ii) mafelelong a letšatši la pele la tsheko morago ga
ge diiri tše 48 di fetile, ge e le gore diiri tše 48
di fela ka ntle ga diiri tša tlwaelo tša kgorotsheko
goba ka letšatši leo e sego la tlwaelo la tsheko;
17

Kgaolo ya 2: Molao wa Ditokelo

(e)

ka letšatši la mathomo la go tšwelela pele ga
kgorotsheko, a latofatšwe goba a tsebišwe lebaka leo le
dirago gore go golegwa ga gagwe go tšwelepele goba
a lokollwe; le
(f) go lokollwa kgolegong ge dikgahlego tša toka di
dumela, go ya ka mabaka a a kwalago.
(2) Mang le mang yo a golegilwego, go akaretšwa le mogolegwa
yo a ahlotšwego, o na le tokelo ya (a) go tsebišwa ka pele lebaka leo le mo dirilego gore a
swarwe;
(b) go kgetha le go boledišana le ramolao, le go tsebišwa
ka tokelo ye ka bonako;
(c) gore mmušo o mo fe ramolao o a lefšago ke mmušo, ge
go hloka toka go ka tšwelela, le go tsebišwa ka tokelo
ye ka bonako;
(d) go ganetšana le go ba molaong ga go swarwa ga
gagwe pele ga kgorotsheko gomme, ge go swarwa go
se molaong, a lokollwe;
(e) go mabaka a kgolego ao a sepelelanago le seriti
sa botho, go akaretšwa bonnyane go diragatša le
tlhagišo, ka ditshenyegelo tša mmušo, tša bodulo bjo
bo lekanego, phepo, ditlabelo tša go bala le kalafo; le
(f) go kgokagana le go etelwa ke (i)
mogatša goba molekane;
(ii) wa leloko;
(iii) moeletši yo a ikgethetšego yena wa sedumedi; le
(iv) ngaka yeo a ikgethetšego yona.
(3) Mang le mang yo a latofatšwago o na le tokelo ya go sekišwa
ka tsela ya toka, yeo e akaretšago tokelo ya (a) go tsebišwa ka ga tatofatšo ya gagwe le dintlha tše di
lekanego go mo kgontšha go fetola tatofatšo yeo;
(b) go fiwa nako le ditlabelo tšeo di lekanego gore a kgone
go itokišetša tsheko;
(c) go sekišwa phatlalatša pele ga kgorotsheko ya mehleng;
18

Kgaolo ya 2: Molao wa Ditokelo

(d)

go ba le tshekišo yeo e thomago e bile e felago ka ntle
le titelo yeo e sa kwešišagalego;
(e) go ba gona ge a sekišwa;
(f) go kgetha, le go emelwa ke ramolao, le go tsebišwa ka
tokelo ye ka bonako;
(g) gore mmušo o mo phethagaletše ramolao o a lefšago
ke mmušo, ge go hloka toka go ka tšwelela, le go
tsebišwa ka tokelo ye ka bonako;
(h) go tšewa bjalo ka motho yo a se nago molato, go
homola, le go se fe bohlatse nakong ya tshepedišo ya
tsheko;
(i)
go fa bohlatse, le go ganetšana le bohlatse;
( j)
go se gapeletšwe go fa bohlatse bjo a ka ipofago ka
bjona;
(k) go sekišwa ka leleme leo yena molatofatšwa a le
kwešišago goba, ge e le gore seo ga se kgonagale, go
dira gore ditshepedišo di hlathollelwe lelemeng leo;
(l)
go se bonwe molato ka tiro goba go se phethagatše
moo go sego gwa ba tlolo ya molao ka fase ga molao
wa setšhaba goba wa ditšhabatšhaba ka nako yeo o
sego wa dirirwa goba o sego wa phethagatšwa;
(m) go se sekišwe tlolong ya molao ka lebaka la tiro goba
go se phethagatše moo e lego gore mosekišwa o šetše
a kile a se bonwe molato goba a ilego a golegelwa
yona;
(n) go holegeng ga dikotlo tše di sego tše kgolo tšeo di
laetšwego, ge dikotlo tše di laetšwego tša tlolo ya
molao di fetošitšwe gareng ga nako yeo tlolo ya molao
e dirilwego le nako ya kahlolo; le
(o) go dira boipiletšo bja, goba go lekola lefsa ka kgorokgolo
ya tsheko.
(4) Neng le neng ge karolo ye e nyaka gore tshedimošo e fiwe
motho, tshedimošo yeo e swanetše go fiwa ka leleme leo
motho a yoo a le kwešišago.
19

Kgaolo ya 2: Molao wa Ditokelo

(5) Bohlatse bjo bo hweditšwego ka tsela yeo e ganetšanago
le tokelo efe goba efe ye e lego ka go Molao wa Ditokelo
bo swanetše go phaelwa thoko ge e le gore go amogela
bohlatse bjoo go tla dira gore tsheko e se be le toka goba
mohlomongwe bo be kgahlanong le tirišo ya toka.
Mollwane wa ditokelo
36. (1) Ditokelo tše di lego ka Molaong wa Ditokelo di ka ba le
mellwane fela go ya ka molao wo o akaretšago mang le
mang ge e le gore mollwane wo o a kwala e bile o molaong
setšhabeng seo se lokologilego sa temokrasi seo se theilwego
ka seriti sa botho, tekatekano le tokologo, go elwa hloko
mabaka ka moka ao a amegago, go akaretšwa (a) mohuta wa tokelo;
(b) bohlokwa le maikemišetšo a mollwane;
(c) mohuta le bogolo bja mollwane;
(d) kamano magareng ga mollwane le maikemišetšo a
yona; le
(e) mokgwa woo o sa šitišego phihlelelo ya maikemišetšo
ao.
(2) Ka ntle le ge go hlagišitšwe karolwaneng ya (1) goba
ditlhagišong tše dingwe tša Molaotheo, ga go molao wo o
swanetšego go direla tokelo yeo e tiišeditšwego ka go Molao
wa Ditokelo mollwane.
Maemo a tšhoganetšo
37. (1) Maemo a tšhoganetšo a ka goeletšwa fela go ya ka Molao
wa Palamente, le gona fela ge (a) bophelo bja setšhaba bo tšhošetšwa ka ntwa, tlhaselo,
tsogelokakaretšo, tlhakahlakano, masetlapelo a tlhago
goba maemo a mangwe tšhoganetšo a setšhaba; le ge
(b) kgoeletšo e hlokega go tliša khutšo le kagišo.
(2) Kgoeletšo ya maemo a tšhoganetšo, le molao ofe goba ofe
woo o dirilwego goba magato a mangwe ao a tšerwego go
latela kgoeletšo yeo, di ka šoma fela 20

Kgaolo ya 2: Molao wa Ditokelo

(a)
(b)

kholofelong; le
mo matšatšing ao a sa fetego 21 go tloga letšatšing la
kgoeletšo, ntle le ge Seboka sa Maloko a Palamente se
ka tšea sephetho sa go katološa kgoeletšo. Seboka sa
Maloko a Palamente se ka tšea sephetho sa go katološa
maemo a tšhoganetšo ka dikgwedi tše sa fetego tše
tharo ka nako e tee. Katološo ya mathomo ya kgoeletšo
ya tšhoganetšo e swanetše go tšewa ka sephetho seo
go dumelelwanego ka sona ke bontši bja dibouto tša
maloko a Seboka sa Maloko a Palamente. Katološo
ye nngwe le ye nngwe yeo e latelago e swanetše go
tšewa ke bouto ya bonyane bja diperesente tše 60 tša
maloko a Seboka sa Maloko a Palamente. Sephetho seo
se tšewago go ya ka temana ye se swanetše go tšewa
fela morago ga ngangišano ya phatlalatša ya setšhaba
Kgobokanong ya Palamente.
(3) Kgoro efe goba efe ya tsheko e ka ahlola go ba molaong ga (a) kgoeletšo ya maemo a tšhoganetšo;
(b) katološo efe goba efe ya kgoeletšo ya maemo a
tšhoganetšo; goba
(c) molao ofe goba ofe wo o dirilwego goba kgato ye e
tšerwego go latela kgoeletšo ya maemo a tšhoganetšo.
(4) Molao wo mongwe le wo mongwe wo o dirwago go latela
kgoeletšo ya maemo a tšhoganetšo o ka fapoga go Molao
wa Ditokelo go fihla fela ge (a) go fapoga go tlogago go tsomega ka kgoeletšo ya
tšhoganetšo; le ge
(b) molao (i)
o sepelelana le ditlamego tša Repabliki go ya ka
molao wa boditšhabatšhaba woo o šomišwago ge
go na le kgoeletšo ya maemo a tšhoganetšo;
(ii) o kwana le karolwana ya (5); ebile

21

Kgaolo ya 2: Molao wa Ditokelo

(iii)

o phatlaladitšwe ka Kuranteng ya Mmušo wa
setšhaba ka bonako ka mo go kgonegago morago
ga go bewa.
(5) Ga go Molao wa Palamente woo o dumelelago kgoeletšo
ya tšhoganetšo, ebile ga go molao woo o dirwago goba
kgato efe goba efe yeo e ka tšewago go latela kgoeletšo ya
tšhoganetšo, yeo e ka dumelago goba go dumelela (a) go lebalela mmušo, goba motho mang goba mang yo
a dirilego tiro ye e sego molaong;
(b) go fapoga go gongwe le go gongwe karolong ye; goba
(c) go fapoga go gongwe le go gongwe karolong yeo e
ukanngwego kholomong ya 1 ya Lenaneo la Ditokelo
tšeo Go sa swanelwago go Fapogwa go Tšona, go
bogolo bjo bo bontšhwago go lebana le karolo ya
kholomo ya 3 ya lenaneo.
Lenaneo la Ditokelo tše Go sa swanelago go Fapogwa go Tšona
1
Nomoro
ya karolo
9
10
11
12

2
Leina la
karolo
Tekatekano

3
Bogolo bjoo tokelo e sego ya swanelwa
go fapoga go yona
Mabapi le kgethollo ye e sa lokago ka
mabaka fela a mohlobo, mmala, morafe
goba tlhago, bong, bodumedi goba polelo
Tlhompho ya Ka moka
setho
Bophelo
Ka moka
Tokologo le Mabapi le dikarolwana (1)(d) le (e) le 2 (c)
tšhireletšo ya
motho

22

Kgaolo ya 2: Molao wa Ditokelo

1
Nomoro
ya karolo
13

28

35

2
Leina la
karolo
Bokgoba,
bohlanka le
kgapeletšo
ya mošomo
Bana

3
Bogolo bjoo tokelo e sego ya swanelwa
go fapoga go yona
Mabapi le bokgoba le bohlanka

Mabapi le:
- dikarolwana tša (1)(d) le (e);
- ditokelo ditemaneng tša (i) le (ii) tša
karolwana (1)(g); le
- karolwana ya (1)(i) mabapi le bana ba
mengwaga ye 15 le ka fase.
Batho bao ba Mabapi le :
swerwego, - dikarolwana tša (1)(a), (b) le (c) le (2)(d);
ba
- ditokelo ditemaneng tša (a) go fihla
golegilwego
go (o) goba karolwana ya (3), go sa
le bao ba
akaretšwe temana ya (d);
latofatšwago - karolwana ya (4); le
- karolwana ya (5) mabapi le tlogelo
ya bohlatse ge e le gore go amogela
bohlatse bjoo go tla dira gore tsheko e
se be le toka.
(6) Ge motho mang goba mang a golegilwe ntle le tsheko go
latela phapogo go ditokelo tša gagwe ka lebaka la kgoeletšo
ya maemo a tšhoganetšo, mabaka a a latelago a swanetše go
hlokomelwa:
(a) Leloko la lapa la motho o mogolo goba mogwera wa
motho yo a golegilwego o swanetše go tsebišwa ka
bonako ka moo go kgonegago, a tsebišwe gore motho
yoo o golegilwe.
(b) Tsebišo e swanetše go gatišwa ka Kuranteng ya
Mmušo ya setšhaba pele ga ge matšatši a mahlano a
23

Kgaolo ya 2: Molao wa Ditokelo

morago ga ge motho a swerwe a fela, a bolela leina la
mogolegwa le lefelo la kgolego le go bolela ka magato
a tšhoganetšo ao motho yoo a golegilwego ka fase ga
wona.
(c) Mogolegwa o swanetše go dumelelwa go ikgethela, le go
etelwa nako ye nngwe le ye nngwe ye e kwalago, ke ngaka.
(d) Mogolegwa o swanetše go dumelelwa go ikgethela, le
go etelwa nako ye nngwe le ye nngwe ye e kwalago, ke
ramolao.
(e) Kgorotsheko e swanetše go lekodišiša mabaka a
kgolego ka pele ka moo go kgonegago, e fela e sego
morago ga matšatši a 10 morago ga gore motho yoo
a golegwe, gomme kgorotsheko e swanetše go lokolla
mogolegwa ka ntle le ge go hlokega go tšwelapele ka
go golega go tliša khutšo le molao.
(f) Mogolegwa yo a sa lokollwego go ya ka tekolo ya ka
fase ga temana ya (e), goba yoo a sa lokollwego go ya ka
tekolo ya temana ye, a ka dira kgopelo go kgorotsheko
go lekodišiša lefsa go tšwelapele ka kgolego ya gagwe
nako ye nngwe le ye nngwe morago ga ge matšatši
a 10 a tekolo ya pele a fetile, gomme kgorotsheko e
swanetše go lokolla mogolegwa ntle le ge go sa hlokega
go tšwelapele ka kgolego go tliša khutšo le toka.
(g) Mogolegwa o swanetše go dumelelwa go tšwelelapele
ga kgorotsheko efe goba efe ka sebele pele kgorotsheko
yeo e lekodišiša maemo a gagwe a go golegwa, go
emelwa ke ramolao tshekong yeo, le go dira dikgopelo
kgahlanong le go tšwetšwapele ga kgolego ya gagwe.
(h) Mmušo o swanetše go tšweletša mabaka ao a
ngwadilwego pele ga kgorotsheko ao ka ona o
hlalošago mabaka a go tšwetšapele kgolego ya
mogolegwa yoo, ebile o swanetše go fa khopi ya
mabaka ao go mogolegwa bonyane matšatši a mabedi
24

Kgaolo ya 2: Molao wa Ditokelo

pele kgorotsheko e lekola lefsa go swarwa ga motho
yoo.
(7) Ge kgorotsheko e lokolla mogolegwa, motho yoo ga a
swanela go golegwa gape mabakeng ao a swanago le ao a
bego a golegilwe ka ona, ntle le ge mmušo o ka tliša mabaka
a go kwagala a go golega motho yoo gape.
(8) Dikarolwana tša (6) le (7) ga di šomišwe bathong bao e
sego baagi ba Afrika Borwa bao ba golegilwego ka lebaka
la phapano ya ntwa ya boditšhabatšhaba. Eupša mmušo o
swanetše go obamela maemo ao a tlamago Repabliki ka fase
ga molao wa setho wa boditšhabatšhaba mabapi le kgolego
ya batho bao.
Phethagatšo ya ditokelo
38. Mang le mang yoo a ngwadilwego karolong ye o na le tokelo
ya go ya go kgorotsheko ya maswanedi moo a tlilego go bega
gore tokelo ya ka Molaong wa Ditokelo e tshetšwe goba e
nyaditšwe, le kgorotsheko e ka mo fa kimollo yeo e swanetšego,
go akaretšwa le go tsebagatšwa ga ditokelo tšeo. Batho bao ba
ka boledišanago le kgoro ke (a) mang le mang yoo a emelago dikgahlego tša gagwe ka
nama;
(b) mang le mang yoo a emelago batho ba bangwe bao ba
palelwago ke go ikemela ka bobona;
(c) mang le mang yoo a emego bjalo ka leloko la, goba
a emetšego dikgahlego tša sehlopha goba legoro la
batho;
(d) mang le mang yoo a emelago dikgahlego tša setšhaba;
le
(e) mokgatlo wo o emelago dikgahlego tša maloko a wona.
Tlhathollo ya Molao wa Ditokelo
39. (1) Ge go hlathollwa Molao wa Ditokelo, kgorotsheko,
lekgotlatshekišo la setšo goba foramo 25

Kgaolo ya 2: Molao wa Ditokelo

(a)

e swanetše go tšwetšapele melao yeo e laolago setšhaba
seo se lokologilego sa temokrasi se se theilwego
godimo ga seriti sa botho, tekatekano le tokologo;
(b) e swanetše go hlokomela molao wa boditšhabatšhaba;
le
(c) go ka no diriša molao wa dinaga tše dingwe.
(2) Ge go hlathollwa molao ofe goba ofe, le ge go dirwa
molaotlwaelo goba molao wa setšo, kgorotsheko efe goba
efe, kgorotshekišo efe goba efe ya setšo goba foramo di
swanetše go tšwetšapele phišego, sephetho le maikemišetšo
a Molao wa Ditokelo.
(3) Molao wa Ditokelo ga o ganetše go ba gona ga ditokelo
tše dingwe goba ditokologo tšeo di amogelwago goba di
fiwago ke molaotlwaelo, molao wa setšo goba molao, ge fela
di nyalelana le Molao wo.

26

Dihlongwa tšeo o ka ikgokaganyago natšo mabapi le Ditokelo tša Batho

DIHLONGWA TŠE KA ETELWAGO MABAPI LE
DITOKELO TŠA GAGO
1.

Kantoro ya Mošireletši wa Setšhaba

Kantoro ya Mošireletši wa Setšhaba e ikemišeditše go phethagatša
taelo ya yona ya molaotheo ya go tiiša temokrasi ya molaotheo ka
go diragatša dinyakišišo tša maitshwaro a sa lokago a ukantšwego
a makala a Mmušo, go nolofatša tharollo ya dithulano, go bega le
diswayaswayo tša magato a tharollo mme le go kaonafatša temošo
ka ga tema le maikarabelo a Mošireletši wa setšhaba.
Ditlha tša boikgokaganyo
Aterese ya Kantoro: 		
175 Lunnon Street
				
Hillcrest Office Park
				Pretoria
				0083
Aterese ya poso: 		
Private Bag X677
				Pretoria
				0001
Nomoro ya mogala:		
012 366 7000
Nomoro ya ntle le tefelo: 0800 11 20 40
Nomoro ya fekese:		
012 362 3473 / 086 575 3292
Aterese ya emeile:		
customerservice@pprotect.org 			
				registration2@pprotect.org.za
Wepesaete:			www.pprotect.org

27

Dihlongwa tšeo o ka ikgokaganyago natšo mabapi le Ditokelo tša Batho

2.

Khomišene ya Ditokelo tša Batho ya Afrika Borwa

Khomišene ya Ditokelo tša Batho ya Afrika Borwa ke sehlongwa sa
bosetšhaba se hlanngwego go diragatša temokrasi ya molaotheo ka
kgodišo le tšhireletšo ya ditokelo tša batho ka go šomana le dikgatako
tša ditokelo tša batho mme le go nyaka mekgwa ya tharollo bakeng
sa dikgatako tše, go lekola le go fetleka temogo ya mathata a mabapi
le ditokelo tša batho go dirwa temošo mabapi le ditokelo tša batho le
thuto le katišo go ditokelo tša batho.
Dintlha tša boikgokaganyo
Aterese ya kantoro :		
Braampark Forum 3,
				33 Hoofd Street
				Braamfontein
				Johannesburg
Aterese ya poso:		
Private Bag X2700
				Houghton
				Johannesburg
				2041
Nomoro ya mogala:		
011 877 3600
Nomoro ya fekese:		
011 403 6621
Aterese ya emeile:		
info@sahrc.org.za
				complaints@sahrc.org.za
Wepesaete:			www.sahrc.org.za

28

Dihlongwa tšeo o ka ikgokaganyago natšo mabapi le Ditokelo tša Batho

3.

Khomišene ya Tšwetšopele le Tšhireletšo ya Ditokelo tša 		
Ditšo, Bodumedi le Maleme a Ditšhaba

Khomišene ya Tšwetšopele le Tšhireletšo ya Ditokelo tša Ditšo,
Bodumedi le Maleme a Ditšhaba (ka mo go latelago Khomišene ya
CRL) e ikemišeditše go godiša le go tšwetšapele khutšo, setswalle,
botho, kgotlelelo le botee bja setšhaba gareng ga ditšhaba tša ditšo,
bodumedi le maleme.
Dintlha tša boikgokaganyo
Aterese ya Kantoro:		
Braampark Forum 4,
				33 Hoofd Street
				Braamfontein
				Johannesburg
Aterese ya poso:		
Private Bag X 90 000
				Houghton
				2041
Nomoro ya mogala:		
011 537 7631
Nomoro ya fekese:		
011 880 3495 / 086 6608986
Aterese ya emeile:		
chairperson@crlcommission.org.za
				ceo@crlcommission.org.za
				info@crlcommission.org.za
				complaints@crlcommission.org.za
Wepesaete:			www.crlcommission.org.za

29

Dihlongwa tšeo o ka ikgokaganyago natšo mabapi le Ditokelo tša Batho

4.

Khomešene ya Tekatekano ya Bong

Khomišene ya Tekatekano ya Bong (CGE) e hlangwetšwe go godiša
le go hlompha tekatekano ya bong mme le go netefatša phihlelelo
ya tekatekano ya bong makaleng ka moka a ditikologo. Ka fao, CGE
e ikemišeditše go aga setšhaba sa go se kgetholle go ya ka bong
le mehuta ka moka ya kgatelelo, moo batho ba tla kgonago go
hwetša menyetla le mekgwa ya go lemoga bokgoni bja bona, go
sa kgathalatšege gore ke mohlobo, legoro, kamano, tshekamelo ya
bong, bogole goba lefelo lefe.
Dintlha tša boikgokaganyo
Aterese ya kantoro:		
Constitution Hill
				Women’s Jail East Wing
				2 Kotze Street
				Braamfonten
				Johannesbug
Aterese ya poso:		
P.O Box 32175
				Braamfonten
				2017
Nomoro ya mogala:		
011 403 7182
Nomoro ya fekese:		
011 403 7188
Aterese ya emeile:		
cgeinfo@cge.org.za
Wepesaete:			www.cge.org.za

30

Dihlongwa tšeo o ka ikgokaganyago natšo mabapi le Ditokelo tša Batho

5.

Kantoro ya Khomišene ya Tirelo ya Setšhaba

Kantoro ya Khomišene ya Tirelo ya Setšhaba e phethagatša ditaelo
tša yona go ya ka dikarolo 195 le 196 tša Molaotheo. PSC e neilwe
mošomo ebile e maatlafaleditšwe go, gareng ga tše dingwe, nyakišiša,
go lekola le go fetleka peakanyo le taolo ya Tirelo ya Setšhaba.
Taelo ye gape e akaretša fetleko ya diphihlelelo, goba go se atlege
ga mananeo a Mmušo. PSC gape e na le tlamego ya tšwetšopele ya
magato ao a tla netefatšago tiragatšo ya mošomo ye phethagetšego
gare ga Tirelo ya Setšhaba mme le go tšweletša dikelo le dikokwane
tša taolo ya setšhaba ka ge go tšweleditšwe go Molaotheo, Tirelong
ya Setšhaba ka moka.
Dintlha tša boikgokaganyo
Aterese ya kantoro :		
Commission House
				
Cnr Hamilton & Ziervogel Streets
				Pretoria
Aterese ya poso:		
Private Bag X121
				Pretoria
				0083
Nomoro ya mogala:		
012 352 1000
Nomoro ya fekese:		
012 325 8382
Aterese ya emeile:		
info@opsc.gov.za
Wepesaete:			www.psc.gov.za

31

Dihlongwa tšeo o ka ikgokaganyago natšo mabapi le Ditokelo tša Batho

6.

Kgoro ya Toka le Tlhabollo ya Molaotheo

Kgoro ya Toka le Tlhabollo ya Molaotheo e na le Lekala: Tlhabollo ya
Molaotheo. Mohola wa Lekala ke go godiša, fetoša, le go tlhabolla
Molaotheo, ditokelo tša batho le temokerasi ya go kgata tema bakeng
sa mmušo.
Dintlha tša boikgokaganyo
Aterese ya kantoro :		
329 Pretorius Street
				
(c/o Pretorius & Sisulu Streets)
				First Floor, Momentum Building
				Pretoria
Aterese ya poso:		
Private Bag X81
				Pretoria
				0001
Nomoro ya mogala:		
012 315 1111
Aterese ya emeile:		
constitutionalrights@justice.gov.za
Wepesaete:			www.justice.gov.za

32

Dihlongwa tšeo o ka ikgokaganyago natšo mabapi le Ditokelo tša Batho

7. Thušo ya tša Molao ya Afrika Borwa
Thušo ya tša Molao ya Afrika Borwa ke lekala la molao le ikemetšego
le hlanngwego ka maikemišetšo a go nea thušo ya molao goba go
dira Thušo ya Molao e be ye fihlelelegago go batho bao ba hlokago
ka moo e ka kgonago. Gape e phethagaletša kemedi ya molao ka
tefelo ya Pušo, bjale ka ge go hlalošitšwe go Molaotheo gape le
molao o malebana o phethagaletšago tokelo ya kemedi ya molao ka
tefelo ya Mmušo.
Dintlha tša boikgokaganyo:
Bakeng sa kantoro ya Thušo ya Molao ya Afrika Borwa ya selete se
kgauswi le wena, ikgokaganye le Thušo ya Molao ya Afrika Borwa ka
mo go latelago:
Aterese ya kantoro :		
29 De Beer Street
				Braamfontein
				Johannesburg
				2017
Aterese ya poso: 		
Private Bag X76
				Braamfontein
				2017
Nomoro ya mogala:		
011 877 2000
Nomoro ya ntle le tefelo: 0800 110 110
Nomoro ya fekese:		
011 877 2222
Aterese ya emeile:		
Communications2@legal-aid.co.za
Wepesaete:			www.legal-aid.co.za

33

NOTES

Sepedi

Mabakatheo a
Molaotheo
wa Repabliki ya Afrika Borwa, 1996,
A nolofaleditšwe Baithuti

Department of Justice and Constitutional Development
Tel: 012 315 1111
Private Bag X81, Pretoria, 0001
constitutionalrights@justice.gov.za
www.justice.gov.za

KETAPELE, MABAKATHEO LE MOLAO WA DITOKELO
“Sengwalwa sa pele sa Seisimane ke sengwalwa sa semmušo sa Molaotheo”

